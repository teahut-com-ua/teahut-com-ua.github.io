---
title: "Чай улітку"
subtitle: ""
author: "Ву Де"
description: Для більшости з нас літо – це час для відпочинку просто неба, час для активности й навіть спілкувань. Тепле сонечко щодня кличе на вулицю...
pubDate: 2023-08-07
posted: true
category: ["Про чай і сезони від Ву Де"]
---
import Image1 from "/src/assets/articles/summer-tea.jpg";


Для більшости з нас літо – це час для відпочинку просто неба, час для активности й навіть спілкувань. Тепле сонечко щодня кличе на вулицю, а разом із ним і те зелене листя, що заповнює наші вікна, не залишає байдужим. Улітку вся Природа стає активнішою, і ми відчуваємо потяг наслідувати Її. Цей поштовх поширюється з тої частини в нас, що за своєю природністю нічим не відрізняється від рослин навколо. Саме близькість сонця активізує весь цей рух, і споглядання за шляхом, яким його енергія проявлюється на Землі, може допомогти нам відчути себе в міцнішому зв’язку з цією пов'язаною з Природою частиною нас. Поєднання підвищеної активности й спекотної погоди призводить до того, що дехто з нас починає пити менше чаю цієї пори. Як його поціновувачі, нам варто навчитися пристосовувати чай до нашого побуту, а не відмовлятися від нього. При цьому важливими стають дві речі: по-перше, вибір правильного листя для цього сезону, а, по-друге, адаптація методів заварювання до нашого життя в цей час.

Літо, звичайно, є стихією Вогню. У більшості инших сезонів ми п'ємо різні чаї, щоби приборкати й підживити цей елемент. Проте влітку не часто треба живити жару – лише дисциплінувати її. Зрештою, ми живемо на Тайвані, де й так дуже спекотно й вогко. Якщо ви прокидаєтеся прохолодним, вологим літнім ранком, то можливо вам захочеться випити деревного чаю, щоби підживити літній Вогонь. Це також стане актуальним, коли сезон завершиться, і ми почнемо переходити до осени. Деревні чаї – це чорні чаї, деякі молоді Шени (віком від п'яти до десяти років) та деякі Шу. Будь-який чай із великим, стиглим листям, що називають "хуан пянь (簧片)", часто є поєднанням Дерева й Металу. Визначте, що з них у вас є, і тоді також можете використовувати їх. Звісно, що всі чаї зі стеблом, такі як Люань із великою кількістю ніжок або ж наш чай “Лісоруб”, дуже добрі для Дерева. Будь-який із них підживлюватиме спеку. Инакше ми, імовірно, проведемо більшу частину літа, намагаючись її приборкати.

Щоби приборкати спеку, ми п'ємо водянисті чаї – це всі Зелені, деякі свіжі молоді Шени, деякі злегка окислені Вулони (особливо зимового збору, хоча весняний чай також може виконувати цю функцію, як і Баоджон), а також Жовті. Водянистий чай допоможе приручити спеку й почувати себе комфортно. Ми любимо пити свіжі Зелені по обіді, коли сонце найспекотніше. Звичайно, що зручність сучасних кондиціонерів також полегшує життя для чайної людини — вони дозволяють нам пити те, що за инших умов ми би не змогли. Тим не менш, на нашу думку, краще споживати чаї, які природно збалансовують із сезоном і дозволяють нашому тілу гармоніювати з Природою навколо нас. Це також допомагає з'єднатися з тим тихим місцем усередині, яке вже налаштоване до Космосу. З часом, коли ми перестаємо звертати увагу на навколишню Природу й на свій унутрішній баланс, який підказує нам про появу зайвих резонансів, ми поступово притупляємось до цього датчика й зрештою часто втрачаємо його назовсім. Гублячи цю чутливість, ми впускаємо все більше дисгармонійних вібрацій і субстанцій, чим ще сильніше притупляємо наші тіла й розум. Задля відновлення своєї вродженої здібности ми маємо відгострити свою чутливість до гармонійного й негармонійного, після чого навчитися говорити сильне внутрішнє "ні" тому, що порушує баланс нашого центру. Таким чином, ми зможемо жити в більшій гармонії із собою, Космосом та иншими людьми. Тому це також чудова пора року, щоби піти пошукати якусь тінь уранці, поки не стало спекотно, і випити чаю на Природі. Можливо, після кількох чаш ви знайдете річку, у яку можна зануритися…

Жодна розмова про літнє чаювання не була би повною без обговорення чудесних властивостей чаю Любао, що родом із провінції Ґвансі. Коли китайські шахтарі масово приїжджали до Малайзії працювати на олов’яних копальнях, вони вимагали від роботодавців постачати їм Любао для пиття в необмеженій кількості. У тій місцевості, як і на Тайваню, дуже спекотно й вогко, а глибоко під землею ще гірше. За поглядами Традиційної Китайської Медицини цей чай виганяє вологу, тому, щоби залишатися здоровими, шахтарі пили його багато. Якщо літо у вашому регіоні таке ж вогке, пиття Любао може сприяти підтриманню необхідної сухости в організмі й зберігати його здоровим протягом усього сезону. Попри те що він за кольором настою нагадує шу пуер, це чудовий чай для спекотного вологого дня. Насправді темнота настою свідчить про те, що Любао також має деяку енергію Дерева, від чого він і збалансовує у той спосіб, якому надавали перевагу лікарі Традиційної Китайської Медицини, підбираючи свої рецепти. Проте якщо у вашому кліматі сухо в цей час, то він вам навряд чи допоможе.

І, нарешті, улітку чудово пити чай із льодом. Хоча за поглядами Традиційної Китайської Медицини це не дуже корисно для здоров’я, і нам слід зменшувати кількість охолоджених напоїв (особливо з льодом) під час спеки, оскільки вони шокують організм і переохолоджують травну систему, тим не менш, ніщо не зрівняється зі склянкою прохолодного настою з льодовими кубиками. Нам дуже подобається охолоджена “Східна красуня”, рівно як і більшість молодих шенів. Перший з них просто дивовижний і є насправді неймовірною чайною насолодою, яку повинен відчути кожен Чадзін. Зрештою і Дяньхон, заварений у такий спосіб, може бути чудовим. Инколи ми навіть подаємо при дорозі охолоджений чай людям. Це гарний спосіб залучити його більше у своє літнє життя.

<img class="align-center" src={Image1.src} alt="Чаювання на Природі" />

<p>&nbsp;</p>

### Поради щодо заварювання

Улітку ми всі стаємо набагато активнішими. Нас тягне на вулицю і, слід сподіватись, ми рухаємося більше, більше робимо, розширюємося, зростаємо, навчаємось і творимо – саме так, як і Природа цієї пори року. Можливо, наші діти вдома, і це час для сім'ї; а може ми більше подорожуємо чи займаємося спортом. Ми все ж хочемо частину свого часу проводити на Природі. У таку спеку деякі люди п’ють значно менше чаю – гарячі напої їх уже не так приваблюють, та й иноді доволі складно вписати чаювання в більш напружений і активний період життя. Але ж чай – це рідина, і він приймає форму будь-чого, у що би ви його не наливали. Якщо ми дозволимо йому просочитися у свій побут, то адаптувати його до свого трибу життя кожної пори року буде вже не важко.

Посидіти почаювати з гарним чаєм улітку так само корисно для здоров’я, як і будь-якої иншої пори року. Звісна річ, протягом цього активного, спекотного сезону дуже важливо час від часу робити павзи. Проте, з нашого досвіду, вибір правильного чаю для літа залежить не лише від способу його заварювання – він ще має пасувати нашому клімату й сезону. Нам потрібні такі чаї, що будуть гнучкими й відповідатимуть активному літньому трибу життя – чаї, які можна заварювати різними способами, як ґонфу, так і "листям у чаші" чи в чайнику з бічною ручкою. Вони мають полегшувати ранкову практику в той час, коли наше життя стає набагато активнішим. Кілька чашок такого чаю допоможуть вам розпочати день правильно!

Із дозволом чаю наповнювати наш побут будь-якої пори року піднімається один важливий момент: він не повинен набувати якоїсь форми чи вигляду. Чай може бути простим, як кухоль, або таким же складним, як церемонія. Він – це й напій, і гобі, і мистецтво, і знання, і духовна практика водночас. І будь-що з них не є взаємно несумісним з иншими. Запрошуйте чай на свою кухню, у походи на Природу, беріть із собою на роботу тощо. Иноді ми втрачаємо рівновагу, вирішивши, що він має бути лише формальним. Та правда полягає в тому, що просте чаювання є необхідним складником у опануванні будь-якого чаю (ґонфу або церемоніяльного), оскільки воно закладає близькі стосунки. І хоча звичайному любителеві не обов’язково брати участь у формальних церемоніях, вони можуть відкрити для нього такі аспекти, які стануть корисними в його житті. Окрім способів заварювання, зазвичай обговорюваних нами, ось вам ще декілька тих, які можна використовувати цієї пори року, особливо коли погода дуже спекотна чи ваше життя надто активне для чаювання.

Чому б не спробувати хороший термос? Ми використовуємо такі, що мають унутрішню колбу з глини дзіша. Це дуже схоже на “листя в чаші”: просто покладіть кілька листочків у термос і додайте води. Иноді ми також беремо із собою більший термос із гарячою водою, щоби наповнювати менший із чайним листям. Це чудовий спосіб взяти з собою трохи чаю в похід, на роботу або навіть в одноденну поїздку до великого міста.

Ще ми любимо те, що називаємо "кухонним чаюванням" – вельми неформальний, невимушений чай на кухні, який зазвичай супроводжується їжею. Для нього можна використовувати великий чайник із бічною ручкою, скляний чайник або просто насипати листя в чашу. “Кухонний чай” – це весело, адже ви можете поєднувати гарну їжу з настоєм і навчатися подавати її, а також розраховувати час заварювання чаю так, щоби вони не конфліктували між собою. Можливо, вам буде цікаво відмітити, скільки вправности (ґонфу) закладається в приготування чудового “кухонного чаю”. Це окремий вид майстерности. У нас є друг у Штатах, найбільший у світі майстер у цьому – він пропонує тости, червоний чай і чудову бесіду щоранку, коли ви зупиняєтесь у нього вдома. Такий невимушений чай є чудовим способом розпочати день разом зі своєю заклопотаною родиною. Він привносить у чаювання дружню атмосферу, яка добре перекладається на церемоніальну практику, особливо коли його подають гостям.

І наостанок ми би хотіли порадити вам трохи "сонячного чаю" цього літа, який є вишуканим способом для Чадзінів готувати чай із льодом. Ми використовуємо для нього велику скляну банку. Додайте жменю чайного листя і залийте доброю джерельною водою. Потім поставте банку на сонце всередині дня, приблизно з одинадцятої до першої години. (Залежно від того, наскільки спекотно у вас, можна змінювати тривалість або обирати инший час). Після того, як він настоїться, ви можете відфільтрувати листя (ми залишаємо його для деяких видів чаю) і поставити настій у холодильник. Через кілька годин його вже можна подавати охолодженим або ще додавати до нього трохи льоду. “Східна красуня”, Зелені чаї і молоді Шени чудово підходять для цього.

<p>&nbsp;</p>
<p align="right" style="font-size: 0.9rem;">_Статтю було надруковано в літньому числі_<br />_часопису "<a href="http://www.globalteahut.org/" target="_blank" rel="noopener noreferrer">Всесвітньої Чайної Хатинки</a>" за 2023 рік._</p>