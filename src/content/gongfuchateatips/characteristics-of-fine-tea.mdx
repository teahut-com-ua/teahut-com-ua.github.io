---
posted: true
title: "Ознаки чудового чаю"
author: "Ву Де"
description: Визначення характерних рис, властивих чудовому чаю – одне з найважливіших питань, які розглядатиме кожен учень у Ґонфу Ча.
pubDate: 2018-01-19
category: ["Поради з Ґонфу Ча"]
---
import MasterTsai from "/src/assets/articles/fine-tea.jpg";

Визначення характерних рис, властивих чудовому чаю є одним з найважливіших питань, які розглядатиме кожен учень у Ґонфу Ча. Вам доведеться повправлятися якийсь час у заварюванні ґонфу, перш ніж це питання «постане» перед вами, бо сам їхній опис вам не принесе жодної користі. Як каже завжди Майстер Лінь: «Якщо чи допоки ви не скуштуєте гарного чаю, це дуже важко пояснити». Гадаємо, цього місяця ми могли би присвятити себе визначенню деяких ознак добрих чаїв: не заради намагань описати невимовне, а швидше задля вказівок у нашому дослідженні чаю. Це допоможе нам отримати певні дороговкази на шляху, що спрямують нас до різних аспектів чайного досвіду. Та зрештою пити чай ґонфу вже само по собі є багатим досвідом, який охоплює все наше тіло; це не лише очевидна властивість насолоджуватися вишуканими смаками. Коли ми звертаємо увагу на дещо з того, що Майстри нашої лінії наслідування вже заклали в якості критеріїв доброго чаю, ми можемо зосередити свою увагу й перевірити чи, навпаки, спростувати це. Саме через усе це ми шукаємо великого вдосконалення і майстерности — Ґонфу.

Нижче наведені деякі з найважливіших особливостей, яких ми очікуємо від чудового чаю, приготованого методою ґонфу. Однак це не означає, що їх остаточно визначено, та й реальний досвід вам ніщо не замінить. Одна єдина чашка вартує більше за всі ці слова! Приділіть час, щоби спробувати пережити ті відчуття. Насамкінець, якщо це й має бути майстерність (ґонфу), то відповіді знаходяться всередині вас самих і в чаї. Усі ці риси так само застосовуються до методології заварювання, як і до визначення якости будь-якого певного чаю. Инакше кажучи, належним чином заварений добрий чай продемонструє ці характеристики виразніше, ніж той, що приготований недбало. Це дозволяє нам доводити до досконалости свою майстерність, визначати відповідні інструменти через важке питання оцінювання за таких умов тощо.

&#x25cf; Чудові чаї одразу ж змочують піднебіння. Це дуже важлива особливість гарних чаїв, адже навіть новачки безпосередньо можуть почати розрізняти їх. Найкращі чаї поширюються верхньою частиною ротової порожнини, рухаючись угору, як тільки вони потрапляють до нашого рота. Із цим відчуттям так само підносяться догори й ароматичні сполуки.

&#x25cf; Чудові чаї природно, гладенько просуваються до задньої частини ротової порожнини, без докладання жодних зусиль для цього. Також вони гладко й швидко трансформуються через наступні п'ять смаків: гіркий, терпкий, _ґань_ (більше про це згодом), кислий та солодкий.

&#x25cf; Насправді, «гладкий» — ключове слово для чудового чаю. Він повинен відчуватися в'язким і м'яким, немов би оксамитним у вашому роті.

&#x25cf; Вишуканий чай також і ковтається природно. Як вам нема потреби проштовхувати його вглиб рота, то так само вам і не треба проштовхувати його вниз. Він сковзає сам по собі. Можливо це друга найвизначальніша характеристика чудового чаю, особливо для початківців. Стискання в горлі є надійною ознакою низькоякісних або погано оброблених чаїв.

&#x25cf; Чудовий чай наче вкриває ротову порожнину. Будь-де в роті, куди б не спрямовувалася ваша увага, ви всюди можете однаково відчувати його.

&#x25cf; Гарний чай також укриває і ваше горло, лишаючи його в приємному та комфортному стані. Коли ми п'ємо чудовий чай, ми відчуваємо, як він «утамовує нашу спрагу», адже наше горло приємно вкривається і зігрівається.

&#x25cf; Найкращі чаї сприяють виділенню слини. Ротова порожнина починає комфортно зволожуватися.

&#x25cf; Чудові чаї мають дуже важливу особливість, яку китайці називають _«хвей ґань» (hui gan)_. Як було зазначено вище, увесь чай має п'ять смаків, і гарний чай у збалансований і врівноважений спосіб швидко через них трансформується. Третій смак називають _«ґань»_, який насправді є швидше відчуттям, ніж тим, що ми в термінах мови називаємо «смаком». _Ґань_ нагадує м'ятну холодинку, свіже відчуття від м'яти перцевої або від повітря прохолодним зимовим днем. Слово _«хвей»_ означає «спогад», тому цей термін вказує на повернення в подиху цього відчуття _ґань_. Якщо ви ротом видихнете після того як проковтнете чудовий чай, ви помітите, що подих ваш є дуже комфортним, прохолодним і сповненим свіжости.

&#x25cf; Вишукані чаї мають довгий аромат, що повільно піднімається до задньої частини гортані й далі носовою порожниною. Низькоякісні аромати завжди знаходяться попереду обличчя і довго не тривають. Дешеві пахощі «б'ють» у обличчя і швидко розвіюються, тоді як дорогий парфум навіть не намагається привернути вашу увагу, аж допоки жінка не пройде повз вас, і тоді його шлейф тримається довго й глибоко. Пахощі вищого ґатунку, такі як, наприклад, алойне дерево, також повільно й тонко постають, немов нізвідки. Иноді після того як ви випили чудовий чай і вже пішли, аромат все ще відчувається у вашому носі. А якщо чай доволі сильний, то ви навіть після їжі можете помітити, що він повертається знов.

&#x25cf; Видатні чаї мають глибоку Ці, що розслаблює вас, у різні способи повільно поширюється всім тілом.

Сподіваємось, ці описи стануть корисними вам у пригоді, і зосередившись на деяких із них або ж на всіх, ви на практиці знайдете гармонію у своєму чаї. Щойно вони стануть справжнім досвідом, ви отримаєте безцінні інструменти для визначення класу та якости самого чаю, чайного посуду й заварювання методою ґонфу.

<img src={MasterTsai.src} class="align-center" alt="Майстер Цай готує чай" />

<p>&nbsp;</p>
<p align="right" style="font-size: 0.9rem;">_Статтю було надруковано як червневі<br />
"Поради з Ґонфу Ча" в часописі<br />
<a title="globalteahut.org" href="http://www.globalteahut.org/" target="_blank" rel="noopener">Всесвітньої Чайної Хатинки</a>&nbsp;в 2014 році._</p>