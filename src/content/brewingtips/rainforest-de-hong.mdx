---
title: Травень 2015-го
subtitle: "«Тропічний ліс»"
subsubtitle: дикий весняний фіялковий чай з префектури Де Хон, Юньнань.
author: ""
description: '«Тропічний ліс», дикий весняний фіялковий чай з префектури Де Хон, Юньнань, 2011 рік.'
pubDate: 2015-04-04
posted: true
category: ["Поради щодо заварювання"]
---
import Image1 from "/src/assets/articles/tea-of-the-month/2015-05-rainforest.jpg";


<img src={Image1.src}  class="float-right" alt="Тропічний ліс, дикий весняний фіялковий чай з префектури Де Хон, Юньнань, 2011 рік" />

Чай цього місяця підкреслює нове покращення якости для лінійки чаїв 2015-го року. Наш фантастичний «Тропічний ліс» був зібраний з диких чайних дерев автономної префектури Де Хон, що в Юньнані. Порівняно з трьома великими районами виробництва чаю — Пуером, Ліньцанем та Сішуанбанною — ця префектура займає не таке визначальне місце. Але в тому є свої переваги: чистота й недоторканість чайних садів і лісів Де Хона при цьому часто лишається незмінною. І хоч останнім часом виробництво Червоного чаю тут збільшилося, та він все ще лишається дуже віддаленим тубільним районом на кордоні з М’янмою. Традиційно Де Хон був відоміший своїм ринком нефриту, ніж чаю.

Через природну мутацію ці дикі дерева мають листя темно-фіялкового кольору. Порівняно з іншими різновидами чаю вони багатші на антиоксиданти й катехини. «Тропічний ліс» було зібрано з вікових дерев навесні 2011-го року й ретельно оброблено руками тубільців. Він має сильний мускусний аромат із фруктовими нотками, за який чай із Де Хона й став відомим. Цей чай походить з того ж виду дерев, що й наш улюблений Фіялковий Червоний, яким ми ділилися з вами у вересні 2012-го. Ті з вас, хто куштував той вишуканий чай, упізнають деякі схожі відтінки смаку, хоч і менш витончені. Цей чай сильний і яскравий, якраз для любителів насичености.

Ми вважаємо, що подібні дикі чаї добре ілюструють усю міць Живого Чаю. Коли ми прямуємо надвір попити чаю разом із Природою, ми слухаємо пташок і вітер, і нам цікаво, про що ж вони кажуть. Природа завжди розмовляє з нами, а подібні чаї допомагають зрозуміти, що саме Вона говорить...

«Тропічний ліс» надає нам ідеальну нагоду поєднатися з давніми, глибшими нелінійними аспектами Чаю. У наші часи багато хто з нас утратив зв’язок із Сакральним, і не тільки в Природі, а й у собі та у своїх друзях. Ми не відчуваємо більше глибокого поєднання, навіть із своєю власною родиною. Чудовою терапією для вас у цьому буде саме Чай, ось як, наприклад, цей «чай місяця».

<p>&nbsp;</p>
### Поради щодо заварювання «Тропічного лісу»

Найкращим часом для цього чаю, на нашу думку, буде час світанку. Ми би заварювали його в чудовому великому чайнику з бічною ручкою, що дозволить стиснутому простору розкритися і дати листячку повністю настоятися. Це не означає, що спосіб заварювання в подібному чайнику ускладнює процес, адже Дух його той самий, що й при заварюванні листя в чаші — найдавнішому способі приготування на Землі. За останні декілька століть зростання кількости сортів і метод обробки відбувалося експоненціально. Це чудово! Ми маємо величезний чайний світ, на дослідження якого нам навряд чи вистачить життя. Проте зараз вже не весь чай можна приготувати, просто поклавши листя до чаші. Деякі чаї занадто витончені, або їх пресують, як от, наприклад, чай цього місяця. Це означає, що настій може вийти для вас надто міцним і гірким. Та все ж ми хочемо й надалі насолоджуватися чаєм у дусі простоти — листям, водою і вогнем. Для цього ми обрали другий найстаріший чайний посуд — ми готуємо чай у чайнику з бічною ручкою, а потім розливаємо його по чашах. Насправді кип’ятіння чаю в подібному чайнику було досить поширеним на початку, адже саме так готували тоді всі лікарські рослини, одною з яких і є Чай.

Спробуйте розливати його по чашах і тримати їх так само з простотою і витонченістю, немов би листя знаходилося в них. Великий чайник з бічною ручкою також надає йому більше простору для розкриття. За можливости, використовуйте для чаю чудову джерельну воду. А для її зігрівання найбажанішим буде деревне вугілля, далі йде газ, і вже на останньому місці електричні джерела тепла. Із джерельної води, вугілля, чайника з бічною ручкою і декількох чаш у вас вийде ідеальний робочий набір для цього місяця. (Ну, а якщо ви не маєте усього того, то вам доведеться звернутися по досконалість до вашого серця.)

Спробуйте поєднатися з Природою і диким лісом, із якого родом ці дерева. Помедитуйте на їхнє фіялкове листя. Ми були вражені, коли почули, наскільки точно любителі чаю по всьому світі описують те місце, з якого походить цей чай, адже воні ніколи не були там самі, та й ми їм про те не розповідали. Инколи вони роблять це навіть після першого ж свого чаювання. Який саме зв’язок ви відчуваєте через цей чай?

<p>&nbsp;</p>
<p align="right" style="font-size: 0.9rem;">_За матеріалами травневого числа часопису<br /><a title="globalteahut.org" href="http://www.globalteahut.org/" target="blank" rel="noopener">"Всесвітньої Чайної Хатинки"</a>за 2015 рік._</p>