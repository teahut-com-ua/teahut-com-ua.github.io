---
title: Листопад 2015-го
subtitle: "«Гірський Дощ»"
subsubtitle: Дяньхон із Ліньцану, Юньнань; весна 2015-го.
author: ""
description: '«Гірський Дощ», весняний Дяньхон із Ліньцану, Юньнань; 2015 рік.'
pubDate: 2015-11-17
posted: true
category: ["Поради щодо заварювання"]
---
import Image1 from "/src/assets/articles/tea-of-the-month/2015-11MountainRain.jpg";


Так як і "Піднесення" (наш чай місяця в серпні), "Гірський Дощ" відрізняється від більшости Червоних чаїв. У нього менший рівень окислення, ніж у Дяньхонів зазвичай (або в Червоних узагалі). Червоні чаї сильно окислюють за звичайного процесу обробки саме через намагання зробити їх солодкими й смачними. Незважаючи на це, ми помітили, що таке надмірне оброблення забирає в чаїв деяку частинку їхньої Ці та віддаляє їх від гір і від тої глибокої Сутности, з якої вони походять. Особливо це стосується чайного листя, яке було зібрано з давніх дерев із великим листям. Воно зачасто гіркувате й терпке, але ж ми можемо прийняти часточку цього разом із солодкістю, чи не так? І чи не буде це тоді показовим життєвим уроком? Зрештою, нехай ми краще матимемо менш смачний чай із неймовірною Ці, що розслаблює нас, ніж навпаки. Крім того, коли ви знаходите Дяньхон, який є трішечки більш “пуерним” (инакше кажучи, менш окисленим), то він буде швидше й краще зістарюватися порівняно з иншими. Також воно надає цьому чаю об’єму, укорінення і моці. Нам подобаються наші Дяньхони більш пуерними. А що скажете ви?

<img class="float-right" src={Image1.src} alt="Гірський дощ" />

Цей чай родом із селища Да Ху Сай, що в Ліньцані. Дерева ростуть вільні від хемікатів у природних умовах лісових садів, куди людина майже не втручається, а отже цей чай сповнений енергії і здоров’я і є справжнім “живим чаєм”. Район Ліньцан є найпівнічнішим серед трьох основних чайних областей Юньнані. Він також є батьківщиною всього Чаю. У місцевих лісах зростають найстаріші дерева, вони найглибше укорінені в Ча Дао. "Гірський Дощ" було зібрано навесні 2015-го року.

Чай із селища Да Ху Сай має сильну Інь. У його насиченому настої присутня незначна терпкість і гірчинка, але вони швидко перетворюються на солодкий посмак у роті. Таке смакове поєднання часто вважають ідеальним для молодих Пуерів — як для того, щоби пити зараз, так і для подальшої витримки. Цей Червоний чай є частково окисленим, і так само як і його старша сестра “Гірський Вітер”, він сповнений енергії Інь, яка у своїй жвавості знаходиться на межі переходу до Ян, подібно до жінки перед пологами, до дощової хмари, яка от-от проллється, або ж до тієї найгустішої темряви якраз перед світанком. Нас ця енергія добре надихає та зігріває, хоча вона і є сильною Інь. Вам сподобається її міць у цьому дивовижному Червоному чаї, одному з найкращих, які ми тільки отримували з Юньнані.

<p>&nbsp;</p>

### Поради щодо заварювання "Гірського Дощу"

Червоні чаї на кшталт нашого "Гірського Дощу" можна заварювати в чаші або в чайнику з бічною ручкою. Якщо ж у вас його пресований варіянт, то тоді краще підійде чайник. Звісно ж, за бажання можете приготувати "Гірський Дощ" і способом ґонфу. Червоний чай иноді дуже приємно заварювати в їсинському чайничку, який традиційно для таких чаїв обирають із більш високими, товстішими стінками задля кращого зберігання тепла. Червоні чаї, особливо Дяньхони, потребують більшого вогню.

Авжеж, як ми навчалися в цьому році, усі чаї починаються з води й вогню. Тому першим кроком до створення гарної чашечки "Гірського Дощу" буде знайти чудову воду. Якщо у вас немає можливости набрати її з природного джерела десь поруч, протестуйте багато різних вод у пляшках і оберіть ту, яка буде гладенькою, чистою і не матиме зайвих присмаків. Її **pH** повинен бути близьким до семи, а кількість мінеральних речовин — достатньою. Можете використати бамбукове вугілля, лікувальні камінці, їсинські черепки або якісь инші засоби для її пом’якшення і очищення. Також змінити енергетичний стан води вам допоможе використання кришталю чи нефриту.

Після води йде вогонь. Як ми вже обговорювали, ідеальним буде деревне вугілля. Якщо ж ви не маєте можливости використовувати його, оберіть для нагрівання чудової води газ або ж инфрачервону плитку. Намагайтеся нагрівати її настільки швидко, наскільки це можливо, як це традиційно називали, на “войовничому вогні”. Для таких чаїв хочеться довести воду до кипіння з “риб’ячими очима”, тобто з великими бульбашками якраз перед повним кипінням.

Створення “часі”, чайної сцени, також значно поліпшує ваш чай. Оберіть гарний шмат дерева, каміння або ж чайний рушничок (_чабу_), щоби прикрасити сесію та поділити час і простір. Усе це допоможе вам святкувати саму подію. Це настільки рідкісна можливість бути живим, пробудженим, присутнім у досконалості й розділяти чай із Природою і тими, кого любиш!

Пам’ятайте, чим більше ви вкладаєтесь у свій чай, тим більше вам вертається! Його якість знаходиться в енергії кожного аспекту. Майстер Лін завжди каже, що будь-яка дрібничка має значення. Можливо, це значення всього лише краплинка, але ж такі краплинки збираються докупи. І якщо ви будете приділяти увагу деталям, то цим сприятимете поліпшенню в приготуванні чаю, а з часом також і збільшите свою чутливість!

<p>&nbsp;</p>

<p align="right" style="font-size: 0.9rem;">_Стаття вийшла в листопадовому числі_<br />_часопису_<a title="globalteahut.org" href="http://www.globalteahut.org/" target="blank" rel="noopener"> _"Всесвітньої Чайної Хатинки"_ </a>за 2015 рік</p>