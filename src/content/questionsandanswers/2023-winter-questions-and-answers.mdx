---
title: Зимові "Питання і Відповіді" за 2023 рік
subtitle: ""
author: ""
description: Що потрібно для того, щоби розпочати практику ґонфу ча? Що є базовим? Який тип спирту використовувати для спиртовки? Як нею користуватися? Які чаї добрі для вечірніх чаювань?..
pubDate: 2023-08-15
posted: true
category: ["Питання і відповіді"]
---

<p>- Що потрібно для того, щоби розпочати практику ґонфу ча? Що є базовим?<br />- Який тип спирту використовувати для спиртовки? Як нею користуватися?<br />- Які чаї добрі для вечірніх чаювань?<br />- Що таке "пурпуровий чай"? Чи є він окремою групою чаю?<br />- Чи можете ви порадити фільми на чайну тематику?</p>
<hr id="system-readmore" />
<h3><span style="color: #333399;">Що потрібно для того, щоби розпочати практику ґонфу ча? Що є базовим?</span></h3>
<p>Для всіх способів заварювання ми завжди радимо дотримуватися якомога простіших речей. Це знижує вхідну планку, а також позбавляє нас від прив’язування до матеріяльного в Чаї, якщо ми використовуємо його як духовну практику. Чай не має зрощувати наші бажання, він навпаки повинен допомагати нам знаходити задоволення в простих, звичайних речах. Забагато аксесуарів може захаращувати чайний простір і додатково обтяжувати наш розум. Існує багато стилів чаю ґонфу, і кожен з них буде мати свій основний і додатковий набір начиння. Ми радимо починати з найнеобхіднішого й переходити до додаткового пізніше. У нашій традиції ми спочатку приділяємо увагу Чотирьом Скарбам чаю ґонфу: гарному чайнику для води й джерелу тепла (традиційно це були глиняний чайник і жаровня для вугілля, але підійде будь-що), їсинський чайничок (ми радимо з глини Дзіша (пурпурового піска) й округлої форми) і порцелянові чашечки. Традиційно ґонфу ча готувався сухим способом, тобто той, хто заварює, намагається не проливати воду. Якщо ви оберете цю методу, то вам тоді знадобиться ще чайний човен (<em>ча чвань</em>) і чайний ставок (<em>дзянь швей</em>, 建水). Це може бути що завгодно, наприклад чаша, миска тощо. Сучасніший підхід використовує мокрий спосіб заварювання, тобто розбризкування і хлюпання, а отже вам знадобиться чайний стіл з підденням (<em>чабань</em>) для збору розлитої води. Звичайно, це є упередженням, проте сухе заварювання (принаймні для нас) є чистішим і кращим. Окрім зірки самого шоу, власне Чаю, ось спрощений перелік найнеобхіднішого, після якого йде вже додаткове начиння:</p>
<p><span style="color: #333399;"><strong>Базове:</strong></span><br /><span style="color: #666699;"><em>Їсинський чайник</em></span><br /><span style="color: #666699;"><em>Порцелянові чашечки</em></span><br /><span style="color: #666699;"><em>Чайник для води</em></span><br /><span style="color: #666699;"><em>Джерело тепла</em></span><br /><span style="color: #666699;"><em>Начиння для використаної води (чайний човен / чайний ставок)</em></span></p>
<p><span style="color: #333399;"><strong>Додаткове:</strong></span><br /><em><span style="color: #666699;">Підставочки під чашечки</span></em><br /><em><span style="color: #666699;">Таця для чашечок</span></em><br /><em><span style="color: #666699;">Голка для носика чайника</span></em><br /><em><span style="color: #666699;">Совочок (чахай) і ложечка</span></em><br /><em><span style="color: #666699;">Елементи Часі, такі як доріжки-рушники, вази для квітів тощо.</span></em></p>
<p><img style="display: block; margin-left: auto; margin-right: auto;" src="images/Questions&amp;Answers/Q&amp;A_2023-1-1.jpg" alt="Four Treasures of gonfu tea" /></p>
<h3>&nbsp;</h3>
<h3><span style="color: #333399;">Який тип спирту використовувати для спиртовки? Як нею користуватися?</span></h3>
<p>Існує багато видів спирту для горіння. Головне&nbsp;– використовувати спирт для розпалювання полум'я, який зазвичай продається в магазинах господарчих товарів*. На жаль, у багатьох країнах існують закони, через які в нього додають барвники й токсини, щоб люди не могли його пити (яка гидота!). Звичайно, прозорий і чистий спирт завжди краще, але ви маєте користуватися тим, що є в наявності. Ми радимо використовувати лійку для додавання спирту в спиртовку, хоча деякі пальники мають досить широку горлянку, і цього можна не робити. У чайній справі є два типи тепла: джерело й зберігач / підтримувач. Джерело тепла кип'ятить нашу воду. В ідеалі це відбувається якомога швидше. Потім зберігач тепла підтримує потрібну температуру, поки ми заварюємо чай. Останній є пізнішим винаходом, створеним після того, як розміри чайників для води збільшилися задля зручности. Джерелом тепла може бути вугілля, газ і електрика. Иноді підтримувати температуру можна й на джерелі, наприклад, коли ми використовуємо електричний чайник для кип'ятіння води, а потім зменшуємо за допомогою кнопок регулятора параметри, щоби підтримувати ту саму температуру. Спиртові пальники можна використовувати лише для підтримування; вони недостатньо потужні для кип'ятіння води – це займає надто багато часу навіть на найвищому рівні потужності. Деякі спиртовки мають регульоване полум'я, проте, з нашого досвіду, вони зазвичай не дуже добре працюють. Ми віддаємо перевагу простим, олдскульним скляним, у яких немає нічого, крім ґніту. Опускаючи або піднімаючи його, ви можете регулювати силу полум'я. Сама сила полум'я залежатиме від багатьох факторів: розміру вашої жаровні та її повітряного потоку, розміру вашого чайника для води та температури води, яку ви хочете підтримувати. Ми радимо починати з ґніту майже врівень для невеликого полум'я, а потім збільшувати його поступово, якщо цього недостатньо для підтримання бажаної температури.</p>
<p>------------------------------------------<br /><em>* для цього чудово підходить і медичний спирт, шо продається в наших аптеках (прим. перекл.)</em></p>
<p>&nbsp;</p>
<h3><span style="color: #333399;">Які чаї добрі для вечірніх чаювань?</span></h3>
<p>Здебільшого це залежить від ваших власних ритмів організму, режиму сну та чутливости до кофеїну. Дехто може чаювати й удень, і вночі й спати після того як немовля, тоді як инші, чутливіші за них, не можуть навіть у обід. Ми з'ясували, що деяка (зауважте, <em>деяка</em>, проте не вся) чутливість до кофеїну може зменшуватися, якщо чай чистий і органічний. Инколи людина, яка погано засинає, не страждає від того, якщо це був живий чай. З часом терпимість також може відігравати певну ролю. Наодинці, звісно, можна зменшувати кількість листя і заварювати свій чай слабкішим.</p>
<p>Загалом Червоні чаї значно кращі зранку. Увечері ми би радили пити Шу чи, можливо, Стрімчакові чаї або ж витримані Вулони. Шу пуер часто заспокоює, і деякі люди, чутливі до чаю у вечірні години, уважають, що Шу набагато легший для їхнього організму. Звичайно, увечері чудово п’ється ҐАБА чай. Цей різновид спеціяльно оброблений задля підвищеного вмісту ґама-аміномасляної кислоти (GABA). Ця кислота міститься в усіх видах чаю, проте сушка у вакуумі збільшує її кількість у листі. За належного процесу обробки такий чай може добре розслабляти і допомагати нам засинати. Ученими ще не доведено, чи потрапляє ґама-аміномасляна кислота з листя в мозок через кров, та коли ви п’єте чудовий ҐАБА чай, його вплив на ваш організм добре відчувається. Він ідеально пасує для вечірнього чаювання.</p>
<p>&nbsp;</p>
<h3><span style="color: #333399;">Що таке "пурпуровий чай"? Чи є він окремою групою чаю?</span></h3>
<p>Якщо коротко, то ні. Це не одна з сімох чайних груп, до яких входять: Білі, Зелені, Жовті, Червоні, Чорні, Вулони й Пуери.</p>
<p>Чай є статевою рослиною, тобто він розмножується через перехресне запилення. На творення чайного насіння Природа витрачає величезну кількість своєї енергії, до чого також долучаються комахи, ліс, сонце й небо. Не буває двох однакових чайних зернин. З кожної з них виросте абсолютно неповторне чайне дерево, саме тому чай так добре приживається в різних кліматичних зонах. Однак на більшості чайних плантацій використовують живці з дерева, вирощеного заради розмноження. Це обрізана гілка, висаджена в землю, яка насправді є клоном. Фармери роблять подібне заради досягнення однорідности смаку, чого, на їхню думку, хочемо від них ми, любителі чаю.</p>
<p>Як і з усіма статевими рослинами, з <em>Camellia sinensis</em> відбувається зміна поколінь, наслідком чого є мутації. І хоч иноді його й називають пурпуровим, насправді ж це <em>не</em> окрема група чаю, а скоріше <em>різновид дерева</em> (фактично це декілька сортів), який можна знайти посеред більшості груп. Пам'ятайте, що всі чайні групи – це складне поєднання сортів і способів їхньої обробки. Тож коли ми говоримо, що чай є пурпуровим, то ведемо про те, що різновид чаю має дуже унікальну мутацію, через яку його бруньки набувають від фіялкового до червонаво-брунатного кольору. У більшості сортів пурпурового чаю вони потім повільно стають зеленими після розкриття і перетворюються на зрілі листочки, змінюючись зсередини назовні. Це надає дереву красивого сяйва, оскільки всі бруньки пурпурові й багато менших листочків навколо них оточені фіялковим кольором. А втім, у деяких різновидів листя так і лишається темного червонаво-брунатного відтінку.</p>
<p>Пурпуровий чай зустрічається в багатьох чайних регіонах, особливо там, де природне розмноження насінням добре розвивається (або колись розвивалося) протягом століть, що забезпечує природну варіятивність різновідів. Є примірники серед Зелених, як, наприклад, чай "Фіялкові бамбукові пагони (<em>Zi Sun</em>, 紫筍)" з провінції Джедзян, який завжди фіялкового кольору, і сорти Вулонів, що иноді мають пурпурові бруньки, як-от " Весна чотирьох сезонів (<em>Si Ji Chun</em>, 四季春)" на Тайваню чи Уїшанський Стрімчаковий "Залізний Архат (<em>Tie Lou Han</em>, 鐵羅漢)".</p>
<p>Як бачите, пурпуровий чай зустрічається в більшості чайних груп, навіть серед Білих, як-от наш " Біле Місячне сяйво (<em>Yue Guang Bai</em>, 月光白)" з Дзінґу в Юньнані. З нашого досвіду найкращі пурпурові чаї часто є Червоними. Наприклад, ми маємо чудовий пурпуровий Дянь Хон "Вечірнє небо".</p>
<p>Пурпуровий чай через те і є пурпуровим, що дерева виробляють антоціани – водорозчинні пігменти, які можуть бути темно-фіялковими, брунатними, червонуватими, чорними чи синіми, залежно від рівня рН. Виноград, чорний рис, чорниця та ожина – приклади продуктів, що містять антоціани. Колір кленового, як власне й деякі відтінки иншого листя восени, також походять від цих пігментів. Саме тому настій пурпурового чаю теж може бути різного кольору. Антоціани передаються генетично або ж є результатом впливу великої кількости ультрафіолетового випромінювання (УФ) від сонця. Коли чай росте в місцях з інтенсивним впливом прямих сонячних променів, він може еволюціонувати й виробляти подібні пігменти задля свого захисту. З часом ця схильність здатна передаватися майбутнім поколінням чайних рослин.&nbsp;</p>
<p>Встановлено, що антоціани корисні для здоров'я, особливо для профілактики серцевих захворювань. Цей антиоксидант може мати протиракову дію, а також покращувати роботу серця. Звісно, що подальші дослідження його корисности для здоров’я допоможуть перевірити це. Загалом же чай краще розглядати як духовний еліксир, який сприяє загальному самопочуттю, розслабленню та медитації, ніж убачати в ньому засіб для лікування певної хвороби. Якщо ви хочете дізнатися більше про пурпурові чаї, то можете почитати серпневе число журналу Global Tea Hut за 2017 рік.</p>
<p>&nbsp;</p>
<h3><span style="color: #333399;">Чи можете ви порадити фільми на чайну тематику?</span></h3>
<p>Звісно. Є декілька. Зовсім нещодавно ми насолоджувалися переглядом “<em>Кожен день – гарний</em>” режисера Тацуші Оморі (“<em>Every Day a Good Day</em>” by Tatsushi Ômori). Ми дивилися його неодноразово, бо дуже любимо цей фільм. Це натхненна розповідь про життєву подорож однієї пані, яка вивчає чайне мистецтво Тяною. Красива й дуже добре зіграна стрічка, що також містить кілька дуже гострих і глибоких послань про Чай і життя. До фільму ще є супровідна книга Норіко Морісіти, яку теж варто придбати.</p>
<p>Науково-фантастичний фільм "<em>Після Яна</em> (<em>After Yang</em>)" режисера Коґонади (Kogonada) з Коліном Фарреллом у головній ролі – чудова стрічка, де головним героєм є Чадзін. Вона була адаптована за оповіданням Олександра Вайнштайна "Прощання з Ян". І хоча Чай тут не є основною темою, він часто згадується у фільмі. Крім того, його зйомки відбувалися в одній із наших улюблених чайних крамниць – у “Пуерному Брукліні”. І, якщо ви уважно придивитесь, то навіть побачите чайний посуд від “Light Meets Life” на задвірках деяких кадрів!</p>
<p>Головний герой фільму "<em>Після Яна</em>" також посилається на документальну стрічку "<em>Все в цьому чаї</em> (<em>All in This Tea</em>)" – чудовий фільм про нашого дорогого друга Девіда Лі Хоффмана. Герой каже, що неодноразово переглядав його, і ми згодні, що він вартий того.</p>
<p>Якщо вже згадали про документальні фільми, то "<em>Значення чаю</em> (<em>The Meaning of Tea</em>)" – чудовий фільм режисера Скота Гойта, яку фільмував наш близький друг, оператор Гордон Аркенберг. Його, безумовно, також варто подивитися. Запросіть друзів, випийте чаю, а потім приготуйте попкорн і влаштуйте вечір кіно.</p>
<p><img style="display: block; margin-left: auto; margin-right: auto;" src="images/Questions&amp;Answers/Q&amp;A_2023-1-2.jpg" alt="Every Day a good Day" /></p>
<p>&nbsp;</p>
<p style="text-align: right;"><span style="font-size: 10pt;"><em>Ці "питання і відповіді" були надруковані в зимовому числі<br /> часопису&nbsp;<a title="globalteahut.org" href="http://www.globalteahut.org/" target="_blank" rel="noopener">Всесвітньої Чайної Хатинки</a>&nbsp;за 2023 рік.</em></span></p>
<p style="text-align: right;"><span style="font-size: 10pt;"><em>Перекладено спеціяльно для <em>TeaHut.com.ua</em></em></span></p>