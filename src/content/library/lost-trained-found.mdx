---
title: "Втратив, вправлявся, віднайшов"
subtitle: ""
author: "Ву Де"
description: Цю статтю взято з книги Ву Де “Дзен і Чай одного смаку”. В ній висвітлюється багато з того, що пов’язує Дзен і Чай, і за що ми, власне, відносимо її до наших улюблених розділів...
pubDate: 2020-04-07
posted: true
category: ["Статті"]
---
import Image1 from "/src/assets/articles/tea-of-the-month/2016-05-stream-enterer/si-ji-chun1.jpg";


<h1><img style="display: block; margin-left: auto; margin-right: auto;" src="images/articles/LostTrainedFound/LostTrainedFound1.jpeg" alt="LostTrainedFound1" /></h1>
<h1 style="text-align: center;"><span style="font-size: 18pt;">Втратив, вправлявся, віднайшов </span></h1>
<p style="text-align: right;"><strong>茶人: Ву Де (無的)</strong></p>
<p style="padding-left: 120px;"><span style="color: #006100;"><em>Цю статтю взято з книги Ву Де “Дзен і Чай одного смаку”. В ній висвітлюється багато з того, що пов’язує Дзен і Чай, і за що ми, власне, відносимо її до наших улюблених розділів. Тож буде чудово почати саме з неї, занурившись спершу в безодню цих давніх традицій задля дослідження глибин, які вони обидві намагаються охопити й виразити в простоті. Дзен не є звичайною релігією. В ньому відсутні поширені доґми, обряди чи ритуали; він навіть не має якоїсь зрозумілої сотеріології. Дзен – це переживання! Протягом століть майстри використовували широчезний спектр технік з метою допомогти викликати певне відчуття в учнів: визнати факт, що так зване "я" є ілюзорною конструкцією суспільного програмування і природою як раціонального, так і лінійного, мовного мислення. Проте таке переживання неможливо з легкістю описати чи передати словами, концепціями та ідеями – його необхідно пережити... В наших уявленнях про ті давні сади, манастирі й ліси, де інтуїція передавалася від майстра учневі, ми постійно знаходимо поруч укриті парою чаші з чаєм.</em></span></p>
<p>Ще змалечку Чун Чі, третій син благородного Ліня, мав потяг до релігійного життя. Тому ніхто й не здивувався, коли він, дійшовши повних літ, попросив у батька дозволу піти з родини і, як тоді казали, “обтрусивши червоний порох цього світу”, стати ченцем. Батько погодився і дав йому своє останнє благословення.</p>
<p>Уже десять років Чун Чі перебував у манастирі, розташованому біля підгір'я. Його відданість чернечому життю відчувалася в усьому. Він навіть рухався з якоюсь побожністю. Проте до свого майстра, настоятеля манастиря, він хоч і ставився зі смиренністю, та нерідко якось холодно, відсторонено. Серцем він був десь глибоко посеред лісу, вище в горах. Миряни, що приходили й шли, всі ці ритуали, так само як і робота, непокоїли його. Відчувалося, що відповіді, яких він потребував, ховалися в темних водах на дні озера.</p>
<p>Старий настоятель, як і годиться майстру, бачив ту журбу в очах Чун Чі. Одного дня, коли вони чаювали, майстер сказав йому: “Тут поблизу, вище в горах, за найстарішим деревом і Драконячим водоспадом, є один манах, схожий на тебе. Він колись був моїм братом у Дгармі – нас виховував один майстер, попередній настоятель. Після того, як майстер відійшов, ми домовились, що я залишуся тут і доглядатиму за манастирем, а брат усамітниться в горах у пошуках просвітління. Він пообіцяв, що коли знайде Примарну Браму, то подасть мені звістку, щоби потішити на старості років. І якось уранці я знайшов це біля своєї двері…” Він простягнув Чун Чі блискучий чорний камінь, який, здавалося, аж бринів своєю потойбічною силою. Напівпрозорий і склоподібний, він віддзеркалював молодого ченця, але якось хвилясто й спотворено своїми глибинами. “Тримай, – продовжив настоятель, – і піди знайди його. Він має знати все про те, чого ти прагнеш.”</p>
<p>Чун Чі подякував своєму майстрові й рушив у гори. Цілими днями він шукав навколо Драконячого водоспаду, та так нічого й не знайшов. За два тижні, здавшись, він повернувся до манастиря, але духом від того не занепав – отриманий дозвіл на мандри надихав його серце. Потім через кожні два тижні він буде виходити вдосвіта й блукатиме по кілька днів горами, а камінчик, раптово намацаний у кишені, вселятиме йому надію: усвідомлення того, що просвітління можливе, само по собі ставатиме розрадою.</p>
<p>Десь через рік Чун Чі нарешті натрапив на невеличку галявину, де під старими чайними деревами стояла маленька хижа. Він кілька днів чекав перед нею, але так ніхто й не прийшов. Однак після цього цілеспрямована прогулянка горами ставала вже приємнішою, рівно як і тепла хатинка тішила можливістю залишатися на ночівлю. І хоч господар її так і не з’являвся, Чун Чі з часом переймався тим все менше – через гірське повітря, чисту воду й тишу хижки мандрівки сповнювали його серце великою радістю. Він нікуди не поспішав – у нього був камінець, і він знав, де стоїть хатинка.</p>
<p>З роками прогулянки до гірського прихистку змінили Чун Чі. Його манастирські обов’язки вже не сприймалися такими обтяжливими. Він змирився з ними, иноді навіть отримував насолоду від ритуалів і співів. Отак, поступово втративши відмінності поміж собою, гірське усамітнення та колективне життя в манастирі почало складатися в єдиний візерунок на рушнику буття.</p>
<p>Приблизно тоді ж Чун Чі якось повернувся до хатинки і, на превелике диво, побачив язики полум’я в жаровні над вугіллям, яке ще жевріло під тонким шаром попелу. На столі стояла чаша, а поруч лежало трохи листя з довколишніх чайних дерев. Він аж засяяв від думки: це ж напевно самітник залишив для нього. Отже, той знав, що він приходить сюди. Манах випив чаю і сидів, насолоджуючись спокоєм хижки… Відтоді це стало повторюватися, і кожного разу як Чун Чі приходив, на нього вже чекали чай, чаша, вогонь і вода.</p>
<p style="text-align: left;">Минуло ще кілька років, і образ майстра та його пошуки зовсім вивітрилися з голови Чун Чі. Він так само приходив до хатинки, але це відбувалося заради чаю, свіжого повітря і спокою. Там він медитував, пив чай і через кілька днів, як закінчувалася їжа, вертався до манастиря. Якось восени по обіді Чун Чі сидів у хижці. Він щойно закінчив своє чаювання і задоволено розмірковував, помітивши, як дивовижно дерева змінюють свої кольори. Несподівано почулися чиїсь кроки, й одвірок заповнила тінь. Коли постать вийшла на світло, Чун Чі здивовано побачив настоятеля, свого майстра… Чун Чі все зрозумів. Він упав до його ніг. А коли піднявся, взяв за руку старого й поклав тому на долоню теплого камінця. Він більше не потребував його.</p>
<p>&nbsp;</p>
<p style="text-align: center;"><span style="font-size: 14pt;"><strong>Коментар</strong></span></p>
<p>У всіх тих численних сутрах, якими наставляв Будда протягом сорока семи років, слово “<em>нірвана</em>” майже не згадується. Він ніколи не казав про просвітління і уникав відповідей на питання про нього від, зазвичай, дотепних учених чи манахів, що намагалися пофілософствувати. Натомість він розповідав про це життя – про наш вильний шлях цією землею. Хай там як, але ви не можете практикувати те, що вам викладають, рівно як і нема потреби обговорювати речі, які необхідно прожити.</p>
<p>Коли ви позбавляєтесь ідей про “просвітління” та “ілюзії”, багато розумової плутанини зникає також. Думка, що єдине істинне життя можливо тільки десь далеко в горах – одне з подібних розмежовувань. Дао – рух цього Всесвіту, в усіх його куточках і навіть у всьому тому, що робить людство. Важко иноді визнавати, що той бік людського існування, який ми маркуємо як “негативний”, також є частиною цього неосяжного та досконалого космосу. Ми хочемо малювати собі уявні світи, в яких такі речі, як-от людська жадібність чи насильство, не існують, але ж подібні світи не є реальними. Ми живемо в цьому! І в цьому світі людська природа є такою – саме такою, як вона є. “<em>Я та бгу та</em> (<em>Ya ta bhu ta</em>)” – слова, які Будда часто промовляв, на відміну від “просвітління”, і означають вони приблизно наступне: “так, як є; не так, як би вам хотілося”. Тільки коли ваші “священне” й “нечестиве” об’єднаються, ви зможете побачити те, що Будда називав “таковістю” і чому він називав себе “Татхаґата (Tathagata)” – ”той, хто прийшов отак”.</p>
<p>У стародавньому Китаї, ще до розквіту цивілізації, мудреці прагнули розмовляти з Усесвітом, усамітнившись у горах, де вони могли глибше занурюватись у себе. З далекою проникливістю вони вирішили називати величний рух цього космосу “Дао”, що означає “шлях” або “плин”. Звісна річ, неможливо охопити всесвіт і стисло висловити його сутність одним словом. Але чому не обрати таке слово в посиланні на цей рух, що вже відповідало би цій дорозі, якою ми всі мандруємо, зробивши нашу життєву подорож саму по собі орієнтиром на кінцеву Істину?..</p>
<p>Коли ви щось шукаєте й працюєте над чимось, сфокусувавшись на якійсь уявній меті, ви губите з поля зору сам шлях. А він і є Шляхом, тобто ваша безглузда гра перешкоджає вам бачити те, чого ви самі шукаєте. Натомість шукайте універсальне в окремому: знайдіть Дао Чаю і ви осягнете Дао.</p>
<p>Коли ви зосереджені на меті нового й кращого себе, фокус усе одно залишається на еґо – хоч і яскравому, блискучому й золотавому, але ж еґо. Лишень коли чернець у цій оповідці припинив пошуки й почав насолоджуватися гірськими стежками заради них самих, майстер став залишати йому трохи теплого чаю, щоби наблизити кінець його подорожі. І тільки тоді, коли мандрівка й мета були обидві полишені, злившись у недвоїстості, настоятель з’явився сам задля перевірки пробудження свого учня. А втім, він увесь час насправді був там. Усе приходить до ладу, коли ми припиняємо шукати – відповіді просто падають нам до ніг.</p>
<p>У літописах Дзен майстри часто використовують метафору “блукати горами”, коли посилаються на життєво необхідну свободу від логічних і виокремлюваних конструкцій мислення – мандрівку, вільну від прихильностей, як це почав робити чернець у нашій оповідці. Саме так у відомому коані учень запитує великого Майстра Чан Ша, куди він ходив на свою “прогулянку”. “Спочатку я ішов слідом за ароматом запашної травички, а потім повернувся стежити за розкиданими квітками”, – відповів той.</p>
<p>Справжній майстер діє на відстані, аж поки учень не стає готовим побачити, наскільки звичайною є його майстерність. Тоді гра в майстра та учня сприймається такою, як вона є – великою драмою. В чаюваннях і прогулянках до хатинки й назад манах знайшов своє осяяння. Цьому не можна навчити, адже воно вже тут. Вам тільки треба виявити, що ви і є те, що ви шукаєте. І після того всі пошуки припиняться. Тоді ви зможете випити трохи чаю...</p>
<p>Мій майстер може навчити Дзен і медитації чи навіть відповісти на якісь філософські питання, але все це надто часто плутають з мотлохом еґо: всі оті теорії та єресі, доводи з питань логіки, традиції, думки й вірування. Він може грати цю ролю, проте не вона його робить видатним. Натомість якщо ви серйозно запитаєте, як почистити чайник, його очі засяють, і всі навколо стають зачарованими цією Присутністю – тут і зараз зосереджені на цьому чайнику та його очищенні. То хіба це не найкраща бесіда про Дзен?..</p>
<p>Найвищі істини не пов’язані тільки з горами чи лісом. Навіть якщо ви й переїдете в гори, то хіба не разом зі своїм розумом? Ви шукатимете станів, що, як ви вирішили, будуть вищими чи кращими? Думаєте, ваш розум погодиться, що ви чогось домоглися самозреченням?</p>
<p>То може краще відпустити всі ці ідеї про просвітління та ілюзії і просто поглянути, якими живими ви є? Хіба не диво, що Всесвіт еволюціонував від зірок до мінералів, від мінералів до життя, а потім через мільярди років перетворився на це саме обличчя?</p>
<p>Якщо це допоможе, то пошліфуйте той дзенський камінець, з усім усвідомленням того, що майстри й будди раніше вже залишили нам <em>сутри</em>, вказавши на можливість просвітленого життя. А втім, намагайтеся пити якомога більше чаю і жити своїм єдиним життям. Можливо, одного дня також і вам камінчик той уже не знадобиться, адже завжди ще один порожній чайник очікуватиме, коли ж його наповнять листям.</p>
<p>&nbsp;</p>
<p style="text-align: right;"><span style="color: #008000;"><em>Листя і вода,</em></span><br /><span style="color: #008000;"><em>Що створені серцем,</em></span><br /><span style="color: #008000;"><em>Не руками.</em></span><br /><span style="color: #008000;"><em>Готуйте чай без готування,</em></span><br /><span style="color: #008000;"><em>Із непорушністю у центрі Існування.</em></span></p>
<p style="text-align: right;"><span style="color: #008000;"><em>– Ву Де</em></span><br /><br /></p>
<p><img style="display: block; margin-left: auto; margin-right: auto;" src="images/articles/LostTrainedFound/LostTrainedFound2.jpeg" alt="LostTrainedFound2" /></p>
<p>&nbsp;&nbsp;</p>
<p style="text-align: right;"><em><span style="font-size: 10pt;">Статтю було надруковано в часописі<br /></span></em><em><span style="font-size: 10pt;"><span style="text-decoration: underline;"><a title="Всесвітня Чайна Хатинка" href="http://www.globalteahut.org/" target="_blank" rel="noopener noreferrer">Всесвітньої Чайної Хатинки</a></span>&nbsp;в лютому 2018-го року<br />Перекладено спеціяльно для <em>TeaHut.com.ua</em></span></em></p>