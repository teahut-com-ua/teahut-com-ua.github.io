---
title: Нотатки про дзенський чай
subtitle: (Дзентяроку)
description: Переклад російською О.М. Ігнатовича, виконано за виданням «Тядо котен дзенсю» («Повна збірка класичних трактатів Шляху Чаю»)
image: "/src/assets/articles/ZenChaRoku.jpg"
pubDate: 2015-07-03
posted: true
category: ["Статті"]
---
import Image1 from "/src/assets/articles/tea-training/training1.jpg";

<h4 align="center">Східне місто[^1]</h4>
<p align="right">_склав Дзякуан Сотаку_</p>

**Зміст:**
<section style="padding-left: 1rem;">
1. Зайняття чаєм виявляє сутність Шляху дзену
2. [Зайняття чайною справою](/library/zencharoku-2/)
3. [Дух (сутність) Чаю](/library/zencharoku-3/)
4. [Дух (сутність) начиння для Дзенського Чаю](/library/zencharoku-4/)
5. [Значення невигадливого (Вабі)](/library/zencharoku-5/)
6. [Зміни та варіяції в чайній справі](/library/zencharoku-6/)
7. [Значення «цінованого» (Сукі)](/library/zencharoku-7/)
8. [Значення «Росяної Землі»](/library/zencharoku-8/)
9. [Про «сутність» і «дію»](/library/zencharoku-9/)
10. [Сутність «чаю без "гостя" і без "господаря"»](/library/zencharoku-10/)
</section>

<p>&nbsp;</p>
#### 1. Зайняття чаєм виявляє сутність Шляху дзену

Звичай робити Шлях дзену головним у чаюванні пішов від учителя дзену[^2] Іккю з Мурасакіно[^3]. Через це Сюко[^4] з храмі Сьомьодзі в Південному місті[^5] був учнем Дгарми[^6] в учителя дзену Іккю. Учитель дзену Іккю, побачивши як Сюко, уподобавши чайну справу, проводить дні, займаючись цим, визнав, що чай є одним із чудовною сутністю Шляху Будди, і визначив у приготуванні його найглибшу сутність дзену. Отак виник Шлях чаю, який спонукає заради спасіння живих істот осягнути сутність дгарми власного серця[^7]. Тому все, що використовуєтся в чайній справі, за своєю сутністю не відрізняєтся від того, що застосовується на Шляху дзену. У всіх поняттях, починаючи з таких як «чай без "гостя" і без "господаря"»[^8], «сутність і дія», «росяна земля», «ціноване-*сукі*», «невигадливе-*вабі*» тощо існує та сама, найглибша сутність дзену. Детальніше про них вестиметься далі. Один вірш має навсправжки фразу-афоризм про те, як осягнути смак Чаю і смак дзену[^9]. А якщо це так, то тяжіння до рідкісних і коштовних речей, обирання вишуканих вин та їжі або ж прилюбність до пишноти чайної кімнати, розваги з аранжуванням дерев і каміння в садку — усе це далеке від одвічної сутности Шляху чаю. І тільки куштування солодкости дзенського чаю та додержування його Шляху задовольняють споконвічну потребу нашого Шляху[^10].

Приготування чаю — це, за своєю сутністю, цілковито Вчення дзену, спосіб осягнення власної природи[^11]. Сенс провіщування сутр живим істотам усіх світів[^12], у яких зафіксовано те, що Шанований Шак'я[^13] проповідував сорок років, полягає у виявленні живим істотам правічного світла[^14], відкритті того, що поза серцем (думками, свідомістю) не існує Дгарми[^15]. Він, виявлявши це за допомогою внутрішньо властивих і зовнішніх причин[^16], порівняння, мовлення, показав їх потім як спритності — засоби досягнення просвітління[^17]. Чайна справа також подібна до способів винайдення знання з вивертами. Займатися приготуванням чаю — спосіб осягнути справжню природу *дгарм*[^18], висвітлення одвічного передвизначення[^19], і це не відрізняється від метод поводження, які використовують Будди.

Однак зараз у світі з'явивився твір[^20], у якому ганьбиться Шлях чаю. І хоч у тому творі на повен голос лаються, коли кажуть, що прихильники Шляху чаю наслідують несправжні ритуали, і навіть звинувачують у тому, що під кінець дотримування Шляху чаю призведе до дивного стану, коли найглибша сутність дзену буде закопана (похована), завадою для Шляху чаю той трактат не є. Якщо осягнути одвічну подобу[^21] Шляху чаю, то заради чого необхідно буде ганити його?

Зрештою, дзенській чай має важкий[^22] шлях, що перемагає[^23] ритуал. А якщо це так, то дотримуватися лише ритуалу — однобокий погляд. Якщо порівняти ритуал із чудовною Дгармою Будди, він буде острівцем у великій тисячі світів[^24]. Ритуал — гілки й листя на дереві Шляху Будди. У коментарях до Алмазної Сутри[^25] мовиться: «Хоча ти й управляєшся в людяності, обов'язку, ритуалі, знанні, щирості[^26], усього цього не достатньо для шанування. Це називається "ознака людини"»[^27]. Лаодзи має такі слова: «Руйнувати Шлях і чесноти[^28] та встановлювати на засадах цього людяність і обов'язок — помилка святого»[^29]. Вони вказують на прихований чудовний Великий Шлях, який існував ще до того, як виникли речі — на Принцип[^30] Природи, незалежний від поділу людини на стани. Ганити дзенський чай, який просвітлює в цьому Принципі, означає бути заблудженим і зневіреним сліпаком, що власним кулаком товче собі пику. Людина з моєї брами[^31] повинна смирно й шанобливо виконувати цей великий обов'язок і мати справу зі справжнім чаєм — тим, що має смак дзену.

---


[^1]: Мовиться про місто Едо (сучасний Токіо).
[^2]: _Дзендзі_, яп. Почесне титулування буддійського ченця, який до того ж не завджи може належати тільки дзенським школам. Подібне звання надавалося ченцю, який відмінно знався на буддійській догматиці. Титул «Учитель дзену» (кит. _чаньші_) було впроваджено в Китаї на початку VIII ст., у Японії десь у 30-х роках XIII ст.
[^3]: Іккю Содзюн (1394-1481). Великий японський поет, дзенський чернець. Серед учнів Іккю було чимало видатних діячів японської культури (поет Сотьо, драматург і актор Компару Дзентіку, художник Соґа Дасоку). Мурата Сюко також навчався в Іккю.
[^4]: Мурата Сюко (1432-1502). Перший патріарх чайної церемонії, засновник Нарської школи чаювань.
[^5]: Ведеться про місто Нара.
[^6]: _Хотей_, яп. Учень, що вивчає в напутника буддійську Дгарму.
[^7]: _Сімбо_, яп. Цим терміном позначується наявність у людському серці його справжньої сутности — «природи (суття) будди». Треба зважати на багатозначність терміну _сін_ (shin): це серце людини в прямому розумінні; ментальний орган; свідомість, «суть» людини, його «осереддя», що несе в собі квінтесенцію, сутність людини.
[^8]: Ці та наступні поняття з'ясовуються в тексті трактату.
[^9]: Автор «Нотаток» мовить про рядок вірша Дайріна Сото, присвяченого Такено Дзьоо.
[^10]: Об'єктивно життя кожної людини є Шляхом до просвітління, нірвани, а споконвічна потреба виявляє свідоме чи несвідоме прагнення знайти засіб проявлення в собі «природи будди». Тут за такий засіб приймається чайна церемонія.
[^11]: _Дзісьо_, яп. «Власна природа» (суття) живої істоти — «природа будди», що походить від наріжного твердження Махаяни про Будду (в «тілі Дгарми»), як про загальний субстрат. _Дзісьо_ в цьому випадку синонім термину _сімбо_ (див. вище приміт. 7).
[^12]: Ведеться про «світи», як «тимчасові», так і просторові.
[^13]: Будда Шак'ямуні.
[^14]: _Хоммьо_, яп. Мудрість, знаття «сутности буття», що однакове з мудрістю, знаттям Будди (тобто, «праджні»), які споконвіку має кожна людина, та найчастіше не знає про це.
[^15]: _Сінґай-мухо_, яп. Характерна для буддійської філософії махаянійського різновиду доктрина про наявність у живої істоти всієї світобудови (иншими словами, макрокосма в мікрокосмі). Найбільшу увагу аргументації цього твердження приділяли теоретики шкіл Тяньтай-дзун (Тендай-сю) та Хваянь-дзун (Кеґон-сю).
[^16]: Тобто за допомогою буддійської теорії причинности, основними категоріями якої є названі два види причин.
[^17]: У махаяні «спритність» (яп. _хобен_) — допоміжний засіб, який використовують будди в «перетвореному тілі» для виведення живих істот на шлях спасіння. Конкретний склад цього засобу цілковито залежить від обставин. Знання з «вивертами», про яке мовиться нижче в тексті «Нотаток», несе в собі зернину справжнього. У якості прикладу такого знання часто наводять хінаянську версію про Будду Шак'ямуні як про колишнього царевича Сіддгартху. У очах слухачів Будда — людина, яка досягнула просвітління завдяки своїм визначним здібностям, що з погляду Махаяни зовсім не так. «Омана», яку використовував Будда, — «виверт», проте «спритне знання», що отримали живі істоти, певною мірою наближало до осягнення «заповітної», на думку послідовників Махаяни, таємниці про справжню сутність Будди.
[^18]: _Кампо_, яп. Цим терміном позначується осягнення потаємних буддійських істин (перш за все того, що сансара є нірвана) шляхом медитування.
[^19]: _Хомбун_, яп. Одвічна (визначена) сутність кожної живої істоти, «Природа (суття) Будди». Виявляється за допомогою буддійської релігійної практики, у дзені — шляхом медитування.
[^20]: Невідомо, про який твір (чи твори) мовить автор.
[^21]: _Хомменбоку_, яп. Дзенський термін, що є скороченням фрази хонрай-но мембоку. Визначає справжню подобу «споконвічних думок» (яп. _хонсін_) та «споконвічну сутність» (яп. _хонсьо_), які має кожна людина (ТД , т. 10, с. 282, приміт. 14).
[^22]: Тобто серйозний, який заслуговує на найвище вшановування.
[^23]: Иншими словами, чайна церемонія має важливіший для її прихильників бік, ніж просто дотримування ритуалу.
[^24]: Мовиться про «тритисячний великий тисячний світ» (яп. _сандзен дайсен секай_). Згідно буддійських космологічних уявлень, Усесвіт складається з мільярда світів. Ці світи групуються в три хіліокосми (різновиди «тисячних світів»):
    <section style="padding-left: 2rem">
    - Малий тисячний світ. — Складається з тисячі так званих «Сумеру-світів». Кожний «Сумеру-світ» має свою гору Сумеру в центрі.<br />
    - Середній тисячний світ. — Складається з тисячі «малих тисячних світів».<br />
    - Великий тисячний світ. — Складається з тисячі «середніх тисячних світів».
    </section>
    «Великий тисячний світ» називаєтся «тритисячним великим тисячним світом», ці дві назви рівнозначні. «Тритисячним» він називається тому, що складається з трьох тисяч світів: перша тисяча — тисяча «Сумеру-світів» (малий тисячний світ), друга тисяча — тисяча «малих тисячних світів» («середній тисячний світ»), третя тисяча — тисяча «середніх тисячних світів» (великий тисячний світ). «Тритисячний великий тисячний світ» існує не тільки в просторі, але й у часі, на що вказує китайський ієрогліф _ші_ (яп. _се_), що означає тимчасовий світ.
    
[^25]: Повна назва — «Сутра про Алмазну Праджня-параміту» (яп. _конґо хання кьо_, санскр. _ваджрачхедіка-праджняпараміта-сутра_). Входить до складу «Сутри про Велику Праджня-параміту» (санскр. _махапраджня-параміта сутра_, яп. _дайхання хараміта кьо_). Один із найавторитетніших канонічних текстів Махаяни, у якому розглядається праджня-параміта.
[^26]: У Конфуціянстві п'ять засадничих доброчинностей («п'ять сталостей», кит. _вучан_, яп. _ґодзьо_), наявністю чи відсутністю яких визначається «вартість» кожної людини.
[^27]: Тобто «п'ять сталостей» визначають тільки людські «параметри» живої істоти, але не вказують на наявність у ній «Природи Будди», фундаментальної для антропології Буддизму Махаяни характеристики всього, що існує, і насамперед людини.
[^28]: Тобто Дао й Де.
[^29]: Насправді ці слова не з трактату Лаодзи («Дао Де Дзін»), що приписують пензлю напівлегендарного засновника Даосизму, а з трактату щонайвидатнішого даоського мислителя Джвандзи (повне ім'я Джван Джов) (IV-III ст. до н. е.) «Джван-дзи» (глава «Конячі копита»).
[^30]: _Лі_, кит. (яп. _рі_). Преважливе поняття традиційної китайскої філософії, що визначає ноуменальне буття (на противагу феноменальному). У вченнях деяких далекосхідних буддійських шкіл (наприклад, Хваянь/Кеґон) _лі_ ототожнюється з «таковістю» («татхатою») (див. "Игнатович. Буддизм в Японии: очерк ранней истории." М.. 1988, с.238-248).
[^31]: Людина, яка дотримується даного вчення.

<p>&nbsp;</p>