---
title: Нотатки про дзенський чай
subtitle: (Дзентяроку)
subsubtitle: Східне місто
author: склав Дзякуан Сотаку
description: Переклад російською О.М. Ігнатовича, виконано за виданням «Тядо котен дзенсю» («Повна збірка класичних трактатів Шляху Чаю»)
image: "/src/assets/articles/ZenChaRoku.jpg"
pubDate: 2015-07-04
posted: false
category: ["Статті"]
---

**Зміст:**
<section style="padding-left: 1rem;">
1. [Зайняття чаєм виявляє сутність Шляху дзену](/library/zencharoku/)
2. Зайняття чайною справою
3. [Дух (сутність) Чаю](/library/zencharoku-3/)
4. [Дух (сутність) начиння для Дзенського Чаю](/library/zencharoku-4/)
5. [Значення невигадливого (Вабі)](/library/zencharoku-5/)
6. [Зміни та варіяції в чайній справі](/library/zencharoku-6/)
7. [Значення «цінованого» (Сукі)](/library/zencharoku-7/)
8. [Значення «Росяної Землі»](/library/zencharoku-8/)
9. [Про «сутність» і «дію»](/library/zencharoku-9/)
10. [Сутність «чаю без "гостя" і без "господаря"»](/library/zencharoku-10/)
</section>

<p>&nbsp;</p>
### 2. Зайняття чайною справою

Одвічне значення чаю полягає не в обранні гарного чи поганого начиння, не в роздумах про його приготування, а в тому, що це саме дійство, за допомогою якого входять у _самадгі_, дійство, у якому, коли увійшли в _самадгі_ та маєте справу (поводитеся) з начинням, обіймають власну одвічну природу[^1].

Таким чином, долучання до чайної справи не є чимось иншим як способом пошуку власної «природи». У цьому сутність _самадгі_, у стані якого поводяться з чайним начинням — це коли одна думка спрямована на головне й відсутня її відповідність иншому[^2]. Наприклад, якщо використовують чайну ложечку, то тільки на цю чайну ложечку цілковито спрямовують свої думки й зовсім не мислять про инші справи — це те, чим треба займатися від початку до кінця. Крім того, коли настає час відкласти цю чайну ложечку, її відкладають, глибоко зосередивши на цьому дійстві думки, як і в попередньому випадку. І це не обмежується чайною ложечкою. Те саме робиться за поводження з будь-яким предметом чайного начиння чи річчю, що використовуються в церемонії. Окрім того, коли відкладається той чи инший предмет начиння чи річ, якою користувалися, і руки від них звільняються, думки ж анітрохи не звільняються від зосередження й, такі, як є, вбирають у себе инші предмети начиння чи речі, що використовуються в подальшому. Дух жодною мірою не повинен коливатися, тому про приготування чаю кажуть як про безперервне підтримування духу. Однак це тільки дотримування шляху досягнення «чайного _самадгі_». Розуміння сутности Шляху чаю залежить від бажання конкретної людини[^3], та зовсім не обов'язково потрібні роки й місяці, щоб осягнути її. Адже оскільки таке бажання, що виникло якоїсь миті, може бути глибоким чи несуттєвим, то, спрямувавши увагу цілковито на сутність, треба здійснити бажання і мати успіх у практиці «чайного _самадгі_».

*Самадгі* — санскритське слово, що в перекладі означає «правильне сприйняття». Хоч би що там було, його можна називати фіксацією однієї думки на одній точці (місці, об'єкті). Учитель Дгарми Юань[^4] каже: «Що називають практикою *самадгі*? Це — думати цілковито про знак спокою[^5]. "Думати цілковито" означає, що бажання одне, неподільне. "Знак спокою" означає, що дух порожній[^6], свідомість ясна. "Дух порожній" означає, що мудрість спокійно осяває його. "Свідомість ясна" — немає нічого прихованого й незбагненого. Ці два[^7] — таємні знаки природности. Використання одного призводить до використання иншого».

Далі. У Сутрі про Квітку Дгарми[^8] мовиться: «У тихому манастирі увійшов у дг'яну[^9] й сидів із однією думкою в одному місці протягом вісімдесяти чотирьох тисяч кальп[^10]»[^11]. Це значить, що осягнення Дгарми[^12] за час одного сидіння відбувається протягом вісімдесяти чотирьох тисяч кальп. Практикувати _самадгі_, увійшовши до чайної кімнати, також означає осягати Дгарму за час одного сидіння.

Далі. У «Зразках скарбів» Ютаня[^13] читаємо: «У "Міркуваннях про скарб-цар" мовиться: "Практикувати _самадгі_ думання про один знак — Будду[^14] — це бути прив'язаним до думання, не забуваючи про це, коли ходиш, стоїш, сидиш, лежиш. Якщо після цього зануришся в глибокий сон, також будеш прив'язаний до думання. І прокинешся — воно буде продовжуватися[^15]"».

Дотримуючись цього під час приготування чаю, коли ти без лінощів прив'язаний до думання[^16] протягом двічі по шість годин[^17] у одному місці, треба, як пробудив у собі безбоязність, увійті в «*самадгі* дії»[^18]. Осягнення одвічної сутности[^19] через поводження з чайним начинням безпосередньо пов'язано із суттю «сидіння» в дзені[^20]. Сенс «сидіння» в дзені не тільки в спокійному й мовчазному сидінні. Таке «сидіння» в дзені називають дзенським «сидінням» темного засвідчення[^21]. Тяньтайській Джідже[^22] також не любив його. Через те що найважливішим законом дзенського «сидіння» є зайняття їм і тоді, коли йдеш чи приходиш, і тоді, коли сидиш чи стоїш[^23], то й у чайній справі те саме. Належить без лінощів займатися нею, коли пересуваєшся, стоїш, сидиш, лежиш.

Хоча й виникають сумніви, чи можна в чайній справі проводити дійства, коли пересуваєшся, стоїш, сидиш, лежиш, та зрештою проводять. Хоч би там як, а коли, увійшовши до чайної кімнати, проводять дійство — готують чай і п'ють його — завжди максимально прагнуть зробити це належним чином, цілковито здійснюють усі ритуали, виконують це уважно в будь-якому положенні: пересуваючись, стоячи, сидячи, лежачи. Якщо в русі чи спокої повсякденних справ будеш утілювати цей намір, то, якщо не перешкоджаєш своїм думкам, зможеш все здійснити як годиться. Шлях поведінки господаря і підлеглого, батька й сина, сам по собі стає якомога кращим[^24].

Що стосується зокрема того осягнення Дгарми в дзенському «сидінні», то хоч у людини з'являються нескінченні думки й відчуття, що завдають клопотів, якщо вона глибоко втягнеться в осягнення Дгарми, цим зануренням буде втримуватися, і зайвих думок у неї не виникне. Але оскільки зачасто таке осягнення Дгарми проводять, не визначивши первісно форму осягнення, то нерідко до однієї думки, пов'язаної із зануренням в осягнення Дгарми в дзенському «сидінні», домішуються инші, зайві думки, що легко створює ускладнення.

Отже, оскільки Шлях чаю пожвавлює[^25] тіло, то, займаючись чаєм, спрямовуєш на нього думки. І так як инші, сторонні чуття тебе не відволікають, то неважко цілком віддатися втягненню. Це дивовижний Шлях, який походить від дивовижної мудрости вчителя дзену Іккю, і цей Шлях дійсно треба оцінити.

---

[^1]: Тобто «природу будди».
[^2]: *Сюіті-мутекі*, яп. Ведеться про концентрування думок виключно на одному об'єкті та цілковите відсторонення від усьго непов'язаного з ним (ТД, т. 10, с. 285, приміт. 3).
[^3]: Тобто того, хто займається чайною церемонією.
[^4]: Мовиться про Хвейюаня (334-417), засновника Товариства Білого Лотоса (кит. *байляньше*), предтечі школи Дзінту-дзін. За деякими поглядами Хвейюань був амідаїстом, тобто вірив у відродження в Чистій Землі, буддійському раї, за допомогою Будди Аміди. Окрім того, він добре знав конфуціянське «Шестикнижжя» і трактати Лаодзи й Джвандзи.
[^5]: Иншими словами, думати про те, що таке спокій.
[^6]: Тобто стан душевного спокою нічим не «затьмарено».
[^7]: Тобто «думати цілковито» й «знак спокою».
[^8]: Мовиться про "Сутру про Квітку Лотоса Дивовижної Дгарми" (санскр. *саддгармапундаріка-сутра*, яп. *мьохоренґе кьо*) — один із найпопулярніших і найавторитетніших канонічних буддійських текстів у Японії, у якому затверджується загальність рятування живих істот і вічність життя Будди Шак'ямуні.
[^9]: *Дг'яна* (санскр.). Медитування, тобто розумові дії, за допомогою яких досягається стан заглиблености, якомога повного відключення від зовнішних впливів шляхом зосередження на певному об'єкті. Дг'яна є одним із основних шляхів досягнення просвітління, хоча її функціональне значення в різних буддійських конфесіях і школах неоднакове (найбільше — у дзенбуддійських школах). Медитування відбувається в спокійному безлюдному місці, за відсутности будь-яких зовнішніх подразників. Той, хто медитує, сидить у «позі лотоса» — зі схрещеними перед собою ногами, поклавши праву ступню біля лівого стегна, а ліву біля правого; тулуб і голову тримає прямо. Руки лежать на схрещених перед собою ногах, у положенні «дг'яна-мудри», долонями догори (долоні розміщені паралельно тулубу, права лежить на лівій), кінчики великих пальців підіймаються над долонями й, торкаючись, утворюють трикутник (існують инші варіанти «дг'яна-мудри»). Очі прикриті або напівприкриті. Об'єктами медитування можуть бути як певні образи, так і поняття. Найважчим вважається медитування «порожнечі», а також досягнення стану «без думок», коли цілковито приглушується дискурсивне мислення (перш за все в дзенбуддизмі).
[^10]: (Санскр.). Надзвичайно довгий відрізок часу, що становить цикл розвитку буддійського Всесвіту. Розрізняються мала, середня і велика кальпи. Тривалість кальп визначається по-різному. Одна з поширених версій: «мала» кальпа — період, необхідний для очищення від макового зерня площі близько двадцяти квадратних кілометрів, до того ж одне зернятко прибирають один раз на три роки; «середня» кальпа — коли макове зерня треба прибрати з площі в двадцять разів, а «велика» — у тридцять разів більшої за площу «малої» кальпи.
[^11]: Ведеться про фразу з ґатхи (тобто віршованої частини) розд. VII Лотосової Сутри (переклад сутри з санскриту на китайску Кумарадживи (344—413)) (санскр. *саддгармапундаріка-сутра*, кит. *мяофа ляньхва дзін*, яп. *мьохоренге кьо*, - досл. «Сутра про Квітку Лотоса Дивовижної Дгарми»): «У тихому манастирі увійшов у дг'яну//І вісімдесят чотири тисячі кальп // У зосередженні сидів // На одному й тому самому місці». Тут мовиться про будду на ім'я Той, що Перемагає Великим Усепроникним Знанням (яп. *дайцутісьо-буцу*).
[^12]: Тобто осягнення Дгарми Будди, потаємних істин буття, перш за все про Будду в Тілі Дгарми як єдину «справжню реальність».
[^13]: Мовиться про твір «Зразки скарбів учення Лотоса гори Лу» (кит. _«Лушань ляньдзон баодзань»_, яп. _«Родзан ренсю хокан»_), що належить пензлю ченця Ютаня (пом. у 1330 р.), де викладені положення вчення Хвейюаня (див. вище приміт. 4) та його послідовників.
[^14]: Яп. *іссо-нембуцу-саммай*. Концентрація думки виключно на образі будди, у цьому випадку будди Аміди.
[^15]: У Дзякуана замість ієрогліфа «продовжуватися», який стоїть у оригинальному тексті твору, бачимо знак «читатися». Швидш за все це помилка, тим більше що нарисування обох ієрогліфів схоже.
[^16]: Тобто думки зосереджуються на подобі Будди. Див. вище приміт. 14.
[^17]: «Година» в традиційному японському літочисленні відповідає двом європейським годинам, тобто «двічі по шість годин» — двадцать чотири європейських години, доба.
[^18]: Тобто в стані, коли думки концентруються на чайному ритуалі як дійстві, що розгортається.
[^19]: Осягнення того, що одвічною сутністю будь-якої людини є «природа будди».
[^20]: Яп. _дзадзен_. Медитування в сидячому положенні зі схрещеними ногами.
[^21]: Яп. _ансай-но дзадзен_. Таке медитування в позі сидячи, яке не призводить до просвітління, тому «засвідчення» результату медитації «темне», хоча той, хто медитує, і вважає, що просвітління досягнув.
[^22]: Ведеться про китайського буддійського ченця Джиї (538-597), засновника (формально третього патріарха) китайскої буддійської школи Тяньтай, який є однією з ключових фігур у історії китайського буддизму. За молодого віку зазнав сильного впливу чаньбуддизму, про що свідчать його ранні твори.
[^23]:Тобто дзен «сидіння», незважаючи на його назву, жодним чином не можна розуміти тільки як медитування в позі сидячи. Це деякий modus vivendi, дотримуватися якого послідовник дзену повинен постійно. Те ж саме мовиться нижче й про чайну церемонію, що на думку автора не зводиться до приготування та пиття чаю, тобто до чайного дійства як такого.
[^24]:Приклад упливу на чайну церемонію конфуціянства. Дзен розглядається як засіб установлення між членами соціуму належних відносин.
[^25]: Досл. «призводить до дії».

<p>&nbsp;</p>