---
title: "Медитативний Чай"
subtitle: ""
author: "Ву Де"
description: Рано чи пізно може настати той момент, коли ви почуватиметесь зручно зі своїми листям, водою і чайним посудом, однак бажання знайти вищі й величніші чашки чаю не полишатиме вас...
pubDate: 2020-05-15
posted: true
category: ["Статті"]
---
import Image1 from "/src/assets/articles/tea-of-the-month/2016-05-stream-enterer/si-ji-chun1.jpg";


<p style="text-align: right;"><em><img style="margin-right: 20px; margin-bottom: 12px; margin-top: 8px; float: left; border: #000000;" src="images/articles/MaditativeTea/MeditativeTea1.jpeg" alt="MeditativeTea1" />Поставлю я крамничку цього разу</em><br /><em>На березі Камо.</em><br /><em>Як сядуть бездіяльно покупці,</em><br /><em>Забудуть про хазяїна й гостя.</em><br /><em>А після чашки чаю довгі сни</em><br /><em>Їх закінчаться.</em><br /><em>Прокинуті, збагнуть –</em><br /><em>Вони такі ж, як перше.</em><br /><em><strong>-- Байсао</strong></em></p>
<p>&nbsp;</p>
<p style="text-align: left;">Медитація є виявом нашої справжньої сутності, в усій її величі й чистоті. Без періодів мовчазної рефлексії життя перетворюється на святу гонитву за чимось, що швидко може стати безцільним матеріялізмом. Стадії своєї активності Природа завжди перемежовує недвижністю. Тож навчившись щоденно виділяти час на перепочинок у тиші, без бажань чи необхідностей, без постійної метушні й тягаря минулого, можна зробити яснішими всі моменти свого життя. Ба більше, воно сповнює нас мудрістю, на яку так багатий наш внутрішній спокій. Ця мудрість і внутрішня великодушність привносять поважність і проникливість у решту частин нашого життя.<br /> <br />Як тільки зрозумієш, що чай може допомогти цьому медитативному спокою, відкриваються всі двері. Для більшості спочатку доволі важко просто сидіти й нічого не робити, а знайти час на це так узагалі майже неможливо. Але ж багато хто зможе швидко набути звичку насолоджуватися якимось вишуканим чаєм щодня. Зв’язок між свідомістю і привабливими смаками й ароматами, а також відпочинок, що чай надає нашим тілам, можуть зробити перехід від метушливого повсякденного життя до затишності значно гладшим. Проте як перетворити цю дію пиття чаю на щось медитативне?<br /> <br />Китайці з давніх часів зосереджували свою чайну практику на екстрагуванні з Листка нектару найвищої якости – найчистішої чашки, яка тільки можлива. Насправді вони шукали діалогу між Людиною і Природою через Чай, і акцент робився на вправності й майстерності творіння, а не на формі або “церемонії”. Фактично постійне пристосування і перетікання зі змінами, які несе з собою кожен чай, є більше тим, що стосується ґонфу (гунфу). Це прояв Дао. Японці, зі свого боку, використовували повторення церемоніяльних традицій разом зі створенням чайних кімнат і садів задля досягнення вищих станів свідомості.<br /> <br />Однак рано чи пізно крива навчання для тих, хто присвятив себе пошукам найкращої Чашки, підходить до точки, де вони дістаються найвіддаленішого краю техніки. Зрештою вони відкривають для себе ідеальне начиння, Листя і воду, рівно як і ту вправність, необхідну для поєднання їх у смачну й корисну чашку чаю. Як тільки всі технічні навички опановані, треба запитати себе: “Куди мені рухатися далі?” В цей момент ми можемо розглядати будь-яке мистецтво як аналог чаю, хай то буде музика, живопис чи навіть гімнастика. Можна вивчити всі способи змішування фарб, натягування полотна, рисування і малювання аж до того моменту, коли починаєш створювати майже фотографічні зображення будь-якого куточка на Землі, але від цього не народиться новий Мікелянджело. Так само можна було би засвоїти гитару й усі ті майстерні техніки, необхідні для гри на ній, а потім піти придбати найдорожчий інструмент з найчистішим і найяскравішим звуком, однак від того вам не стати Джимі Хендріксом. Або ж у спорті… Навіть опанувавши всі необхідні навички для зайняття ним, навряд чи з’явиться ще один майстерний гімнаст. Що ж тоді виводило цих людей за межі чисто оволодіння технікою? Все просто – душа.<br /> <br />Ми всі маємо уявлення про “душу” й упізнаємо, коли бачимо її в чомусь: коли ми йдемо музеєм, і певні картини тягнуться до нас сильніше, ніж инші; в кухарстві нашої матусі та в тому, наскільки її страви смачніші за їжу, приготовану шеф кухарями дорогих ресторацій; в нашій музиці, коли на рахунок подібної Ван Морісон співає: “Зроби трохи гучніше. Викрути радіо. Досить... Аби ти знав, у нього є душа”. Так само це стосується і чаю.<br /> <br />Рано чи пізно може настати той момент, коли ви почуватиметесь зручно зі своїми листям, водою і чайним посудом, однак бажання знайти вищі й величніші чашки чаю не полишатиме вас. І тоді прийде усвідомлення, що єдине, що залишилося змінити – це ви самі. Так само як колись ви досліджували різні чайники, воду й чашки, ви почнете експерименти з самими собою. Мій чай, приміром, ясніший і вишуканіший через те, що я вегетаріянець. Багато любителів чаю, як минулого, так і сьогодення, прийшли до того ж. Моє тіло легше, чистіше, і мої відчуття гостріші завдяки моєму раціонові. Як-не-як, а ми споживаємо чай, тож дієта явно є одним із чинників. Натепер ця вимога може бути рівнозначною вислову, що “срібний чайник для води значно кращий”. Хоча, з иншого боку, це просто твердження. Річ у тім, що так само як ви проводили досліди з чайниками для води задля перевірки тих ідей, ви починаєте експериментувати з собою, щоби побачити, яким чином ваш спосіб життя впливає на вашу чашку чаю, і глибина діялогу між вами та Природою – це і є сутність Листка.<br /> <br /><img style="margin-left: 20px; margin-top: 10px; margin-bottom: 12px; float: right;" src="images/articles/MaditativeTea/MeditativeTea2.jpeg" alt="MeditativeTea2" />Поступово ми приходимо до усвідомлення, що стан розуму того, хто наливає, настоює і подає чай, так само важливий, як і того, хто його п’є. Ми помічаємо суттєві відмінності, коли різні люди використовують один і той самий чайний посуд, воду й листя. І тоді справжнє розуміння осяває... Тепер ми знаємо, що це не частина “Ча” у вислові “Ча Дао” є складною – це Дао. Саме тут і починається справжнє зростання.<br /> <br />Дивовижна річ у чаї полягає в тому, що він дійсно залежить від розуму того, хто його заварює. Саме тому він і є найважливішим учителем мого життя. Якщо мій розум неспокійний, якщо тіло засмічене токсинами від нездорової їжі, якщо щось у безладі – чай буде иншим. Насправді, як тільки досягаєш достатніх технічних навичок у визначенні температури води, кількості листя, вибору якісного чаю та посуду тощо, швидко дізнаєшся, що єдиний аспект чайної церемонії, який залишається вдосконалити, є ти сам. Чай починає промовляти до тебе, і ваше з ним спілкування завжди призводить до мудрості.<br /> <br />Як зазначалося вище, можна почати помічати, приміром, вплив дієти на чай. І чим більше медитуєш з чаєм, тим чутливішим стаєш, і тим більше сам чай винагороджує тебе глибшими, тоншими смаками й відчуттями – по суті він спонукає просуватися на Шляху від грубого до тоншого. Я практикую одну техніку медитації, задля якої проводяться інтенсивні ретрити для розвитку внутрішньої мудрости. Ми часто медитуємо подовгу. Це сповільнює обмін речовин і в поєднанні з голодуванням змушує тіло накопичувати жири. Поки я був молодий, усе було чудово. Та після тридцяти років – як традиція для багатьох медитаторів – я почав гладшати. Я не вважав цю незначну зайву вагу проблемою, оскільки внутрішній світ важив для мене значно більше. Я наслідував те, чому мене навчали, й продовжував зосереджуватися на внутрішньому розвиткові, ігнорувавши проблему. Але минули роки, й мій чай почав змінюватися. Знадобився деякий час, та зрештою я таки помітив. Він відображав, наскільки фізична форма була важливою. Це навіть перевершувало те, чому я навчився від своїх учителів, і вчило мене про мене самого на моєму власному прикладі.<br /> <br />Що ми розуміємо під медитативним чаєм? Медитацію на Заході часто плутають зі спогляданням, та для нас вона має инше значення – це стан, коли розбіжності між об’єктом і суб’єктом розмиваються, зникають. Приблизно так її сприймають на Сході. Ви могли би сказати, що тільки об’єкт лишається, проте слова в цьому випадку приводять нас до парадоксу, оскільки об’єкт без суб’єкта не існує. Відповідних слів для опису цього стану немає, тож, можливо, найліпше буде просто використовувати східний відповідник: <em>Дх’яна</em> (<em>Dhyana</em>). “<em>Дх’яна</em>” означає “єднання”. Коли ми є “одним”, наприклад, з квіткою, межі між нашим “я” і квіткою зникають, і є тільки квітка, причому не на словах. Розуміння всього цього насправді нічого не дає. Тільки переживання важливе. З чого почати?<br /><br />Спершу ми повинні почати зі своєї постави. Багато що з сучасного життя сутулить нас: дивани, їжа, телевізор, комп'ютерні ігри тощо. Ми поступово горбатіємо, як тварини, і втрачаємо поважність своєї прямої постави. Земля під нами тверда й вона тримає нас, якими би ми не були важкими. Над нами те саме безкрайнє Небо. Між ними правимо ми... Спробуйте пити свій чай на підлозі чи за низьким столом. Схрестіть свої ноги та сядьте добре й прямо. Коли ваша спина пряма, медитація даватиметься легше, рівно як і нормальний процес мислення, а можливо й навіть ваша впевненість у собі. Люди з самоповагою не сутуляться. Сутулість – це ознака нашої ментальної засміченості на кшталт страху, нервовості чи відсутності поваги. Спробуйте сидіти за чайним столом з прямою спиною.<br /> <br /><img style="margin-right: 20px; margin-bottom: 8px; margin-top: 10px; float: left;" src="images/articles/MaditativeTea/MeditativeTea4.jpeg" alt="MeditativeTea4" />Слухайте, як закипає вода у вашому чайнику. Це один з найдавніших способів перетворити ваше чаювання на медитацію і ще один привід використовувати деревне вугілля, від чого процес заварювання чаю збагатиться значною мірою. Поки ваш чайник гріється, заплющіть очі й подихайте глибоко. Спробуйте фокусуватися на ділянці між ніздрями й верхньою губою. Коли розум відхилятиметься, не розчаровуйтесь і не дорікайте собі за те – просто повертайтеся до дихання. Поступово він почне заспокоюватися. І як тільки ви опинитесь у спокої, то з часом почуєте, що у вашому чайнику “зашумить вітер у соснах”. Навчіться визначати температуру води за цим звуком. Відчувайте його. Слухайте його всією своєю душею. Не перетворюйте це на інтелектуальну вправу. Із практикою, заплющеними очима та спокійним, чутливим розумом згодом ви побачите, що зможете інтуїтивно визначати температуру дуже точно в одну мить.<br /> <br />Ніщо не впливає на наш чай так сильно, як його перша зустріч з водою. Тому коли чайник закінчує кипіти, переконайтеся, що ваш розум спокійний. Якщо ні, то не беріться за нього одразу, а спробуйте дещо глибоко подихати. Иноді цьому сприяє якась заспокійлива музика на задньому плані. Я виявив, що коли потік води з чайника змішується з листям, він істотно впливає на смак і силу чаю. Тому дуже важливо бути спокійним, дихати, й нехай ваша вода тече плавко, як чистий розум. Зосереджуйтесь на її цівці й на парі від неї, будьте “в цьому”. Це <em>дх’яна</em>.<br /> <br />Як тільки ви навчилися визначати із заплющеними очима температуру за звуками чайника, то далі можете й навчитися дізнаватися, коли вам закінчувати настоювати чай. Просто заспокойте розум і слухайте своє серце. Почувайтеся комфортньо зі своїми помилками. Поки ваша постава пряма, зовсім не страшно, що ви помилилися в заварюванні. Чай може бути трохи слабкішим або міцнішим. Проте є лише один чай, що відповідає цьому моменту, й це саме той, що зараз перед вами, як би він не смакував. Відпустіть усі параметри й досягніть єдності з ним і з усім процесом. І тоді, як ви були ясними й зосередженими під час наливання води з чайника, будьте й цілком присутніми для чаю, коли розливатимете. Він реагуватиме на ваш розум і тектиме або гладенько, або відривчасто – все залежить від вашої чистоти.<br /> <br />Коли нюхаєте й п’єте чай, занурюйтесь у нього цілковито й начисто. Для цього, як і для більшості аспектів чайної церемонії, потрібна тиша. Дозвольте вашому чаю знову поєднати вас з самими собою і з Природою. Мовчки сьорбайте його в усій повноті, не забувши при цьому про позу й дихання. Коли ваша постава пряма, а розум спокійний, ви помітите в своєму чаї значно більше, ніж раніше – смаки, аромати й відчуття у вашому тілі будуть тоншати й глибшати.<br /> <br />Після того як ви поставили свою чашку на стіл, не клопочіться знову настоювати чай. Не вносіть у чайний простір спішну ментальність свого повсякденного життя. Відпочиньте. Ви маєте достатньо часу. Все, що треба – це бути тут і зараз з вашим чаєм. Заплющіть свої очі й продовжуйте дихати. Якщо ваш розум десь заблукає, просто повертайте його до вашого дихання. Ви можете помітити, як Ча Ці починає рухатися вашим тілом. Зосередьтесь на своїх долонях і кінцівках, оскільки тонкі відчуття часто виникатимуть на початку саме в них. Це може бути схоже на поколювання, пощипування чи свербіж, що вібрує або накочується хвилями. Поступово, разом із накопиченням чайного досвіду, ви помічатимете ці відчуття і в инших місцях, особливо коли чай ваш буде належної якости.<br /> <br />Иншим чудовим аспектом використовування чаю в якости медитації є той факт, що коли ваш розум стає неврівноваженим, ви завжди можете повернутися в теперішнє. Якщо, заплющивши очі, ви відчуваєте, що подумки кудись пливете, а спроби повернутися до дихання, смаку чаю чи до відчуттів у тілі не допомагають вам зібратися знов, то завжди можна зробити кілька глибоких вдихів-видихів і потім знову настоювати чай, приділяючи увагу потокові води з вашого чайника й повторюючи весь процес цілком. На те, щоби заспокоїти навіть стурбований розум, вам не знадобиться багато циклів, особливо якщо сутність цього чаю хоче посприяти вашому спокою. Якщо ви розвиваєте спокійну чутливість, то він не тільки винагородить вас новими захопливими вимірами смаків, ароматів і Ці – він почне розповідати вам про Природу й утрачені століття минулого.<br /> <br /><img style="margin-bottom: 8px; margin-top: 10px; margin-left: 20px; float: right;" src="images/articles/MaditativeTea/MeditativeTea3.jpeg" alt="MeditativeTea3" width="360" height="224" />Один учень Чаю, прагнувши пізнати внутрішню сутність Ча Дао, промандрував багато миль заради зустрічі з Майстром Рікю. Прибувши до нього, він низько вклонився йому та розповів про свою довгу напружену подорож в ім’я чаю. Рікю дав згоду на навчання і показав йому кімнату, де він буде жити. Через кілька днів, після надзвичайно пишної чайної церемонії, чоловік запитав у майстра: “Майстре, в чому полягає внутрішня сутність Ча Дао?” Рікю усміхнувся: “Найвища істина Ча Дао така: принеси води, розклади вугілля, зігрій воду й завари чай”. Учень був приголомшений і засумнівався, чи варто було пускатися в усі ці мандри. Можливо люди помилялися з приводу цього майстра. Та щоби розібратися в тому, чоловік вирішив попросити роз’яснень: “Але ж, Майстре, то надто просто. Здається, кожен може зробити так”. Рікю розсміявся: “У день, коли ти зможеш виконати це, я вирушу в подорож і пройду весь шлях до твого дому, щоби торкнутися твоїх ніг і попросити стати твоїм учнем”.<br /> <br />Задум цього оповідання важливий, адже в ньому відображається все нами обговорене. Рікю розповідав учневі, що найвищим вираженням Ча Дао є набрати води, зігріти її і заварити чай. І так само, як і цей чоловік, багато хто з нас, можливо, не розуміють, чому майстер тоді сказав, що він сам би став послідовником будь-кого, хто міг зробити це. Суть тут у тому, що ви просто набираєте води, просто зігріваєте її і нарешті просто заварюєте чай. Иншими словами, немає зайвих думок, ідей і немає еґо; є тільки чиста, просвітлена дія, яку китайці називають “<em>ву вей</em> (<em>wu wei</em>)". Це явно нелегке завдання, і на засвоєння його може піти все життя (чи навіть не одне). Саме завдяки стану свого розуму майстри заварюють найкращий чай; і причиною жаги буддистських і даоських містиків до чайного листя є саме ця здатність передавати разом зі своїм настоєм стан розуму учасників: якщо хтось був у глибокому спокої, то й чай також ставав таким.<br /> <br />Чай у якости медитації цінний не тільки для новачків, котрі хочуть почати виділяти собі час для спокою щодня. Багато хто з тих, хто практикує, зі своїм розвитком на Шляху часто відчувають, що той час, який вони проводять у медитації, достатньо безтурботний. Але цей спокій не завжди чудово переноситься на буденне життя, і як би ви не “практикували” його вдома на м’якій подушці з приємною музикою, це не означає, що ви будете Буддою і в тих ситуаціях, коли хтось ображає вас чи поводиться непорядно. Ми людські істоти. У світі достатньо негативу, й часто доволі важко зберігати врівноваженість. За моїми спостереженнями, чай може суттєво допомагати нам і в цьому відношенні.<br /> <br />Сам я медитую дві години на день і роблю так багато років – для мене то вже закореніла практика. Найчастіше цих дві години достатньо спокійні, й мені легко відчувати незворушність у такому безтурботному оточенні, яке я створив у своєму будинку. Але як виносити цю енергію у світ із собою щодня? Чудово почуватися спокійним із заплющеними очима й схрещеними ногами, та що робити, коли руки чимось зайняті, а в голові повно справ? Однак я виявив, що чай і тут добре долає перепони. Якоюсь мірою він є звичайною, щоденною дією – просто пиття. Але багато в чому це також і медитація, яку ми розглядали вище. Ви рухаєтесь і зосереджуєтесь, координуючи тіло й розум, і в той же час повинні шукати тої самої медитативної непорушности, яку відчували на подушці. Як і Тайдзіцюань чи якісь инші медитації в русі, чай допомагає вам привнести мудрість подушки у звичайні, буденні моменти. Я помітив, що подібне перетинання в моєму житті з ним стало траплятися значно частіше, й опиняюся в медитативному стані вже не так рідко, як раніше (наприклад, медитативно чищу зуби).<br /> <br />Чай – давній і мудрий учитель. Якщо ми вчимося умиротворюватись і прислухаємося до Листка, то він може багато що показати нам про нас самих: наш раціон, наш світогляд, наші емоції, навіть те, чого ми прагнемо. Він також може оповісти нам про Природу і про ту шкоду, яку ми Їй завдаємо, коли бездумно забруднюємо Її. Він може обговорити з нами нашу власну ролю в Ній і наші взаємини, не в якости сторонніх експлуататорів, а як частини діючої екології. Крім того, періодично трапляються такі чайні моменти, коли всі елементи збираються до купи, й ми досягаємо трансцендентності себе. Давні мудреці працювали з п’ятьма елементами (<em>ву сін, ву шін, wu shing</em>) і намагалися досягти зовнішньої і внутрішньої алхемії, привівши Людину, Небо й Землю до правильного союзу, не тільки заради досягнення довшої тривалості життя, а й для зрощування мудрости також.</p>
<p>&nbsp;</p>
<p style="text-align: right;"><em><span style="font-size: 10pt;">Стаття виходила в журналі<br />"The Art of Tea", No.7</span></em><em><span style="font-size: 10pt;"><br />Перекладено спеціяльно для <em>TeaHut.com.ua</em></span></em></p>