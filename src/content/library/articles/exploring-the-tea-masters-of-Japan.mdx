---
posted: false
title: "Знайомство з чайними майстрами Японії."
subtitle: ""
author: "Аарон Фішер (Ву Де)"
description: У становлення японської чайної церемонії, відомої як «чяною», у міру того як Японія розвивала власну естетику, культуру й духовну мудрість...
heroImage: ""
pubDate: 2008-06-01
postedDate: 2025-12-18
category: 
  title: "Загальні статті"
  url: "/library/articles/"
---
import { Image } from 'astro:assets';
import Image1 from "/src/assets/articles/exploring-the-tea-masters-of-Japan/Murata-Juko-1.jpg";
import Image2 from "/src/assets/articles/exploring-the-tea-masters-of-Japan/Murata-Juko-2.jpg";
import Image3 from "/src/assets/articles/exploring-the-tea-masters-of-Japan/Murata-Juko-3.jpg";
import Image4 from "/src/assets/articles/exploring-the-tea-masters-of-Japan/Murata-Juko-4.jpg";
import Image5 from "/src/assets/articles/exploring-the-tea-masters-of-Japan/Murata-Juko-5.jpg";
import Image6 from "/src/assets/articles/exploring-the-tea-masters-of-Japan/Murata-Juko-6.jpg";
import Image7 from "/src/assets/articles/exploring-the-tea-masters-of-Japan/Murata-Juko-7.jpg";


У становлення японської чайної церемонії, відомої як «_чяною_», під час розвитку Японією власної естетики, культури й духовної мудрости, найсильніший вклад зробили три майстри. Звісно, що так само як і в мистецьких та духовних традиціях Китаю, Кореї та инших країн, які прокладали чайний шлях, до цього долучилося багато культурних, філософських, релігійних та естетичних аспектів, а також незліченні особистості, які вплинули на дозрівання унікального японського чаю. Та серед багатьох чайних майстрів Мурата Дзюко, Такено Дзьоо та Сен-но Рікю виокремлюються як найяскравіші та найсоковитіші листки в жмені готового чаю. Частково завдяки обставинам, що сприяли їхній славі, честі багаторічного академічного підходу, а частково через реальний вплив, який вони мали на чай у Японії, будь-яке дослідження _чяною_ обов'язково має включати огляд цих трьох легендарних особистостей. Тож розгляньмо по черзі кожного з них та обговорімо, як вони передавали Шлях Чаю (Ча Дао), починаючи хронологічно з Мурата Дзюко.

Ніхто точно не знає, коли чай уперше з'явився в Японії. Найдавніше згадування про нього датується 814 роком і належить ченцю секти Шінґон Кукаю, який, як і багато буддистів того часу, подорожував до Китаю задля навчання у величних майстрів _Чань_ (Дзену). Протягом століть даоські, а потім і буддійські ченці вплітали чай у свою щоденну духовну практику, використовуючи його в підношеннях, під час нічних відправ і навіть для передавання мудрости від майстра до учня. Майже всі найкращі та найвідоміші чаї в Китаї походять з гір, де розташовані манастирі, а більшість перших чайних фармерів були ченцями та черницями. Иноді місця для обителей навіть обирали через глибоко вкорінені, дикі й дужі чайні дерева, а подеколи ченці приносили рослини з собою. Тож не дивно, що ті, хто подорожував у пошуках осяянь, також включали чайну мудрість у спадщину, яку вони привозили з собою та поширювали в Японії.

<Image class="float-left" src={Image1} alt="Японська чайна церемонія чяною 1" /> Перш ніж перейти до Мурата Дзюко та його впливу на чай у Японії, ми маємо розглянути ще одну важливу постать, і це, звичайно ж, Ейсай. Він народився в 1141 році в Кібіцу, що в провінції Бітчу. Змалку виявляючи схильність до духовних речей, він шукав відповідей у буддійській традиції, яка на той час почала активно розвиватися. Як і багато кого до нього, пошуки Ейсая привели його до материкового Китаю. У 1168 році, коли йому виповнилося 27, він відправився до Піднебесної часів династії Сон і вивчав Чань-буддизм на горі Тяньтай. Протягом року він повернувся до Японії зміненою людиною. Після другого чотирирічного візиту Ейсай вернувся додому назавжди, привізши із собою писання, мудрість і чайні рослини. Він почав проповідувати японцям вчення буддизму Тендай і користь чаю, а також, з неменшим ентузіазмом, заснував секту Ріндзай. Чайні рослини, які він привіз, були висаджені в Удзі, де, за легендою, вони поширилися по всьому регіону, який і досі славиться своїм зеленим чаєм. Він також написав книгу «Трактат про пиття чаю задля підтримання здоров'я» (_Kissa Yojoki_), у якій чай розглядався переважно як цілющий засіб, корисний для продовження життя та лікування різноманітних недуг.

Упродовж деякого часу чай був рідкістю для Японії. Його вживали лише ченці, які вирощували його у своїх садах, та заможні люди, які могли собі це дозволити. Перші продовжували традиції чаювання та духовности, встановлені в Китаї протягом тисячоліть споживання чаю. З иншого боку, королівська родина та новостворений клас самураїв швидко розвинули культуру чаювання, засновану на мистецтві та розвагах. Вони влаштовували екстравагантні чайні вечірки, які здебільшого були насправді іграми та/або конкурсами на вгадування походження чи якости чаю, де часто вигравали призи, надані господарем і гостями. Зазвичай це були просто приводи, щоби поїсти вишуканої їжі, продемонструвати велику кількість рідкісних коштовних витворів мистецтва та артефактів, які були майже виключно китайськими антикваріатом або майстерно виготовленими виробами з нефриту, кераміки, живопис тощо. Ці вечірки часто закінчувалися обжерливістю та пияцтвом.

Подолавши цей зневажливий підхід до чаю, наші три майстри та той час, у якому вони опинилися, відмовилися від такого невимушеного марнотратства й розвинули вельми багатий і глибокий дух чаю. Тоді як самураї цікавилися лише його смаком та чуттєвими задоволеннями, а не поетичним чи духовним проникненням, ці майстри відвернулися від чуттєвих вражень від чаю, сформувавши культуру, натхненну внутрішнім світом чайного досвіду.

<h4 style="margin: 2rem 0 1.2rem; font-style: italic;">Вабі</h4>

Як уже згадувалося раніше, різноманітні впливи, залучені до формування традиційної японської чайної церемонії, є настільки складними й неосяжними, що для їхнього опису може знадобитися ціла бібліотека наукових праць. Багато істориків стверджують, що «Шлях Чаю» був стиглим плодом, який чекав на те, щоби його зірвали, коли Мурата Дзюко прийшов у сад (_родзі_). До нього инші дзенські ченці, як-от славнозвісний Шінкей (1406-75 рр.), знайшли способи поєднати різні форми мистецтва з духовністю. Шінкей використовував поезію не тільки як вираз духовних прозрінь, а й як шлях до самої мудрости. Иншими словами, зі створенням і вдосконаленням своїх поетичних імпульсів та досягненням майстерности, людина також пізнавала істини про себе, життя і, зрештою, духовне просвітління. Ще одним прикладом із тих часів був спосіб, у який актори театру Но тренувалися бути безкорисливими та відстороненими серед инших осяянь під час вистав. За часів Шінкея естетичний ідеал тих, хто використовував мистецтво як вираз і сам шлях (Дао), почав все більше схилятися до того, що вони називали «прохолодним» і «зів'ялим», висловлюючи, що найвищі рівні майстерности в цих мистецтвах (і духовних традиціях) були не зелень літніх садів чи те мистецтво, на яке вона надихала, а «самотня хижка на березі моря» і «трава, що пробивається крізь сніг закинутого гірського пейзажу».

<section class="full-width" style="display: flex; flex-wrap: wrap; justify-content: space-between; background: var(--button); margin: 1rem 0 2rem; padding: 2rem;">
  <article style="padding-left: 2.5rem;">
    <p>Чяною<br/> Слід опановувати серцем,<br/>А не руками.<br/>Робіть це без дії, без зусиль,<br/>У непорушності розуму свого.</p>
    <p>— Хамамото Сошун —</p>
  </article>
  <Image class="float-right" src={Image2} alt="Сувій у токонома й тябана" />
</section>

До доби Муромачі (1392-1568 рр.) слово «_Вабі_» мало негативне значення і використовувалося для вираження душевного болю, спустошености чи самотности. У часи Дзюко та Дзьоо це слово набуло нового позитивного значення, заснованого на тенденції «в'янення» і «прохолоди», яка розвивалася вже деякий час. Уплив Дзену на культуру, духовність і чай того часу пролив нове світло на простоту, відречення і порожнечу. Самотність і порожнеча стали виразом краси. _Вабі_ набуло значення недосконалости в естетиці чаю, тому чайна кімната була побудована з простих, сільських матеріалів на кшталт татамі й дерева. _Вабі_ також було ставленням до невибагливости, простоти й прямого спілкування серцем. Завдяки простоті та порожнечі навіть чай може бути трансцендентним і привести до просвітлених прозрінь. Ідея _Вабі_ стане важливішою, коли ми обговорюватимемо Такено Дзьоо, тож ми зможемо докладніше її дослідити в наступній статті.

<Image class="align-center" src={Image3} alt="Японські краєвиди: ставок із коропами кої та гори вдалечині" />

<h4 style="margin: 2rem 0 1.2rem;">Мурата Дзюко</h4>

Існує багато історій та міфів про Мурата Дзюко, та історичної інформації про нього збереглося небагато. Більшість вчених сходяться на думці, що він народився в Нара близько 1421 року. Деякі історії свідчать, що він був сином мандрівного сліпого оповідача/священика, що було поширеним заняттям у ті часи. Очевидно, його не задовольняв «світ праху», і вже у віці одинадцяти років він вступив у місцевому храмі послушником до буддійської секти «Чистої Землі». Однак через деякий час, ще будучи молодим чоловіком, він був виключений з манастиря за нехтування навчанням і своїми обов'язками. Дзюко відкрив для себе иншу пристрасть: чай.

<Image class="float-right" src={Image4} alt="Гравюра із зображенням чайного майстра" /> Дзюко став витрачати весь свій час на відвідини чайних конкурсів та навчання чайному мистецтву в місцевих вчителів. Після того, як його вигнали з храму, він вирішив присвятити своє життя чаю. Він поїхав до Кіото, можливо, у пошуках роботи купця чи торговця. Він витрачав усі свої кошти на колекціонування антикварного чайного начиння із Китаю та поширення чайної культури серед місцевих купців. Його особисте життя в той час оберталося навколо чаю та колекціонування все більш екстравагантних предметів чайного посуду.

У якийсь момент свого дорослого життя Мурата Дзюко повернувся до духовних настроїв, з якими він починав своє життя. Можливо, чай навчив його цьому, коли він сидів самотній під сосною на якомусь пагорбі й слухав, як закипав казан. Він почав вивчати Дзен під керівництвом відомого майстра Іккю, який сам по собі відіграв важливу ролю в історії Японії. Звичайно, чаювання Дзюко все більше зазнавали впливу осяянь, які приходили до нього під час медитацій, і навпаки. Зрештою, він повністю змінив те, як чай протікав крізь його життя.

У часи Дзюко люди з вищих класів часто облаштовували у своїх будинках невеликі кабінети з полицями, на яких виставляли свої антикварні предмети. У таких кімнатах зазвичай знаходилися невеличкий стіл, письмове приладдя та инші предмети, пов'язані з наукою чи поезією. Часто там подавали так званий «чай у стилі _шьоїн_», під час якого гості чаювали в цих невеликих кімнатах з яскравими стінами й милувалися виставленими скарбами господарів. Дзюко започаткував тенденцію відходу від цієї надмірности, що продовжувалася і після його смерті, можливо, досягнувши свого апогею в чаї Рікю. Він зменшив розмір чайної кімнати до чотирьох з половиною татамі й почав прибирати або спрощувати багато прикрас. Дзюко також став використовувати простіші, місцеві матеріали. Вищі класи його часу все ще захоплювалися всім китайським, що продовжилося і після нього, але він поклав початок тенденції, яка спонукала майбутніх любителів чаю шукати й знаходити красу в простоті, поєднуючи японське чайне начиння з дорогими імпортними виробами з Китаю та Кореї.

Дзюко часто вважають засновником стилю чаювання «солом'яна хижка», оскільки він винайшов кімнату розміром чотири з половиною татамі, заглиблене вогнище та запропонував використовувати простіші матеріали в будівництві чайної кімнати. Через те що декорації були спрощені, чаювання стали залучати менше посуду та витворів мистецтва, часто обертаючись навколо єдиного сувою з малюнком. З меншою кількістю посуду, заформалізований «чай у стилі _шьоїн_» став простішим і легшим у виконанні. Дзюко все ще зберігав свою колекцію рідкісних і цінних китайських предметів, але почав оточувати їх простим бамбуком чи иншими природними матеріялами. Він найвідоміший своїм висловом, що чай — це «прекрасний кінь, прив'язаний до солом'яної хатинки», що означає, що з поєднанням місцевих предметів із вишуканими китайськими, той, хто вправляється в ньому, може досягти «прохолодної», «в'ялої» естетики дзенського мистецтва. Ідея полягала не в створенні контрасту, а в тому, щоби досягти гармонії між прекрасним і простим, як у квітковому саду або гірському пейзажі.

<Image class="align-center" src={Image5} alt="Літня японка в кімоно із чашею чаю" />

З усіх внесків Дзюко в чайну культуру, особливо з огляду на те, що в літньому віці він все частіше викладав, найбільший вплив мала його ідея про те, що чай і Дзен є одним: «Смак чаю є смаком Дзену». Він почав розглядати чай як Шлях (Дао). Його квітучі ідеали _Вабі_ були великою частиною цього натхнення. Він сказав: «Місяць, якого не видно крізь прогалини в хмарах, не викликає інтересу», ведучи до того, що чистий, яскравий повний місяць, який був символом просвітління в багатьох буддійських традиціях, не був таким елегантним і виразним, як частково прихований — що ми знаходимо досконалість у недосконалому, приймаємо розбіжності в житті, щоби досягти злагоди, тощо. Для Дзюко чай був чимось більшим, ніж просто спільне проведення часу господаря з гостями — це була поетична експресія людського досвіду, яка, за належного виконання, могла привести до мудрости. Коли присвячуєш себе формальностям і рухам чайної церемонії, стається занурення в прості, скромні аспекти повсякденного життя, які можуть сприяти порожнечі й свободі від розуму та еґо, поза атрибутами мирського існування. Людина знаходить «безформне у формі» чайного посуду, чаю і навіть мовчазного спілкування поміж учасниками.

Збереглося лише кілька розрізнених листів Дзюко, приписаних йому: «Лист про майстерність серця», кілька відповідей на запитання учнів та деякі записи про його вчення, зроблені иншими людьми за його життя і пізніше.  «Лист про майстерність серця» проникливо закликає учнів чайної церемонії залишатися скромними й безкорисливими, оскільки прихильність та самозадоволення заважають просуванню на Шляху. Він часто наголошує, що поведінка людини повинна бути «природною та ненав'язливою», і також радить гостеві й господарю очистити свої думки, коли вони входять до чайної кімнати, щоби чай міг стати проявом тиші: чистим і простим.

<section class="full-width wrap-nowrap" style="display: flex; justify-content: space-between; background: var(--button); margin: 1rem 0 2rem; padding: 2rem;">
  <Image class="float-left" src={Image6} alt="Чайна кімната з чайною майстринею" />
  <article style="padding-left: 1.5rem; text-align: end;">
    <p>Від миті, коли ви ступаєте на росяну доріжку, і допоки не настане час прощатися, ви маєте ставитися до свого господаря з найвищою повагою, із цілковитим усвідомленням того, що ця зустріч трапляється лише один раз у вашому житті.</p>
    <p>— Мурата Дзюко —</p>
  </article>
</section>

<h4 style="margin: 2rem 0 1.2rem;">Ча Дао</h4>

Хоча більшість країн розвинули власну чайну культуру, усі вони мають своє джерело в горах Китаю. Автори часто помилково стверджують, що Японія була єдиною країною, яка розвинула духовний підхід до чаю. Насправді Китай і Корея також мають сильні традиції використання чаю як частини або основного елементу духовного життя. У Китаї його почали використовувати тисячі років тому як ліки й засіб для медитації, спочатку шамани, а пізніше й даоські та буддійські ченці. Унікальною в Японії була метода, а не ідея. Китайський Ча Дао завжди приділяв більшу увагу самому Листю і діялогу між людиною та Природою, на який може надихати чай, навчаючи нас жити в гармонії з собою та Шляхом. Японська чайна церемонія, з иншого боку, від часів Мурата Дзюко була зосереджена не стільки на листі, скільки на самій церемонії. Завдяки балансу повторення і мимовільности, набутому за роки практики, можна заспокоїти розум, досягнувши рівноваги й проникливости у свою справжню природу. Результати цих різних шляхів однакові, як дві гірські стежки, що ведуть до одного й того ж храму. У давнину завжди вважалося, що Шлях (Дао) насправді є тисячами дрібних водовертей, які несе в собі одна велика річка, і що жодні дві людини чи ситуації ніколи не потребуватимуть однакового підходу для досягнення єднання з цим великим потоком. Тому даоси й казали, що різні часи й місця вимагають різних дій, щоби людина могла наблизитися до себе й до Природи, і жоден з них не є більш чи менш цінним.

І хоч сам я більше вправляюся в китайському чаї, ніж у японському, я часто насолоджуюся мудрістю японських чайних майстрів, таких як Мурата Дзюко. Найголовніше, я схиляю голову перед ідеєю, що тиша є невід'ємною частиною щасливого, здорового життя людини, рівно як і щирого цінування чаю. Можна насолоджуватися товариством і дружбою на чаюваннях, та справжній контакт із тонкими смаками, ароматами й відчуттями неможливий під час розмов. Жан Арп колись сказав: «Незабаром тиша перетвориться на легенду. Людина відвернулася від тиші», і я думаю, що його передбачення справді збулося в ці метушливі, галасливі часи. Більше ніж будь-коли нам потрібно вчитися в чайних майстрів Японії і присвячувати частину свого дня тиші, насолоджуючись мудрістю і спокоєм, у які вона нас занурює.

<section style="padding: 1rem 0 0 1rem;">
_Далі:_ [_Такено Дзьоо_](/library/articles/exploring-the-tea-masters-of-japan-2/)
</section>

<Image class="align-center" src={Image7} alt="Японські краєвиди: сходи на лісовий пагорб" />

<p>&nbsp;</p>
<p align="right" style="font-size: 0.9rem;">_Оригінал статті взято з сайту_&nbsp;<a title="Листочок" href="http://the-leaf.org/The_Leaf/Home.html" target="_blank" rel="noopener">_the-leaf.org_</a></p>