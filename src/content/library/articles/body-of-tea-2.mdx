---
posted: false
title: "Тіло чаю. Закінчення"
subtitle: ""
author: ""
description: Кожна група любителів чаю використовує поняття “тіло чаю” по-своєму — цим самим вони вказують на різні аспекти того, що є засадничим для них...
heroImage: "/BodyofTea2.jpg"
pubDate: 2019-10-01
postedDate: 2020-04-25
category: 
  title: "Загальні статті"
  url: "/library/articles/"
---
import { Image } from 'astro:assets';
import Image1 from "/src/assets/articles/BodyofTea/BodyofTea3.jpeg";

Найкращий спосіб навчитися відчувати _ча ті_ — спочатку розвинути свою чутливість. Цього можна досягнути очевидними способами на кшталт здорової їжі, хорошого сну й фізичних вправ, а також медитації. Другий спосіб отримати “тіло” свого чаю — того, що передувало його обробці — це, звісно, настоювати його значно більше разів. Для цього вам знадобляться добрі навички в заварюванні та вміння насолоджуватися пізнішими заварками. Ці пізніші настої мають неабищо, і ними варто насолодитися. Спробуйте заварювати свої чаї глибше й довше й навчитися цінувати пізніші заварки самі по собі, замість порівнювати їх із першими й відмічати, як же їх букет потоншав і наскільки втратив свій аромат. У пізніших настоях також достатньо Ці.

І, зрештою, навчіться цінувати аромати своїх чайних настоїв. Більшість з того, що ми куштуємо в чаї, дають нам саме ефірні олії. Оскільки аромат і смак для людини тісно пов’язані, відокремити їх один від одного може бути непросто. Чай — це більше аромат, ніж смак, і значна кількість його олій залишається на стінках чашки/чаші. Тому важливо вдихати чай. І не тільки заради насолоди ароматом, а й заради його Ці, яка входить до тіла через запах так само, як і через сам настій. Це також чудовий спосіб навчитися відчувати запахи “тіла” чаю порівняно з ароматами “обробки”. Із чим можна порівняти аромат цього різновиду? Навколишнє середовище? Чи зможете ви відчути на смак ту місцевість у чаї?

Як ми зазначали минулого місяця, кожен попередній крок у виробництві чаю визначає наступну стадію. Усі фактори навколишнього середовища створюють різновид, найбільш пристосований до зростання тут. Цей різновид визначає, як його розмножувати й доглядати за ним. Однією з характеристик того, що ми називаємо “живим чаєм”, є зв’язок між фармером і землею. Живий чай підтримують у спосіб, що найліпше сприяє його природі та дозволяє чайним деревам мутувати й залишатися в гармонії з навколишнім середовищем і біорозмаїттям екосистеми. Такі здорові дерева знатимуть, коли їм насіятися, заквітнути й почати броститися. Ми просто приходимо подякувати їм за те, що вони дають, а не тиснемо на них поливаннями, добривами чи пестицидами.

Різновид потім встановлює час збирання врожаю, який разом із погодними умовами визначатиме подальші стадії переробки. Тобто те, що ми визначаємо як “_ча ті_”, насправді суттєвіше за обробку (чи, принаймні, настільки ж важливе). Найкращі фармери й майстри виготовлення чаю є такою ж природною частиною потоку від насінини до чашки, як і сонце, дощ чи ґрунт. Те ж саме можна сказати й про ту людину, яка заварює — про того, хто бере сухе листя і сповнює його, дозволивши йому звершити свою долю чи вивільнити свій потенціял. Гарний Чадзін — це таке ж натуральне продовження Природи, як і гілка, що народжує листя.

Якщо кролі чи вовки переселяються на якусь територію і змінюють її екологічний баланс, то ми це називаємо “природною зміною в навколишньому середовищі”. Фактично, вищі істоти також можуть міняти географію шляхом переміщення річок і гір (називається “трофічний вплив, trophism”). Приміром, вовки, яких переселили до Національного парку Єллоустоун, перемістили річки, коли вигнали з долин оленів і тим самим змінили ландшафт назавжди. Олені швидко зрозуміли, що вовків загнати в гори буде важче, і тому перестали харчуватися в долинах. Це дало змогу лісам розростися там, де раніше була тільки трава, і коріння дерев з часом посунуло береги річок, від чого й сталися певні зміни ландшафту. Усе це вочевидь природно. Так Природа змінила себе. Проте чому людина не може бути такою ж природною, як і вовки чи кролі? Чому наша праця часто не вписується в навколишнє середовище? Чому ми не можемо рухатися за течією Природи, а все намагаємося протидіяти їй? Це урок, який нам конче необхідно засвоїти.

Коли фармер щодня приходить до саду на роботу, він є частиною цієї екосистеми. Він живе в ній так само, як і будь-які инші організми. Його дихання змінює речі, рівно як і його руки й очі, розум і серце. Зрештою, у цьому впливі, зв’язку та гармонії є також і духовна сторона.

Коли ви споглядаєте на весь цей рух цілком, від насінини до чашки, легко зробити висновок, що чай “хоче” бути оброблений у певний спосіб (за браком кращого слова). Якщо навколишнє середовище створює різновид, який еволюціонує задля розростання в цій місцевості та який потім гармонізується з ґрунтом та иншими екосистемами, ви отримуєте листок, що настільки ж складається зі свого оточення, наскільки він є частиною дерева. Листя зростає на деревах. А дерева отримують енергію для створення листя з води, мінералів, ґрунту, сонця, місяця і світла зірок, а також із безлічі инших макро- та мікроскопічних взаємозв’язків і змінюються з навколишнім середовищем.

От, наприклад, на відміну від “культиварів”, що виведені людськими руками (різновиди, створені шляхом підрізання і/чи генетичного впливу на розмноження), Си Дзі Чвень (_Si Ji Chun_) є природним різновидом. Він утворився від різновиду Т’єґваньїнь (Tieguanyin) через пристосування до навколишнього середовища Тайваню (його ориґінальні кущі завезли переселенці з Аньсі близько ста років тому,- _прим. перекл._) і був еволюцією цього сорту дерева. Коли йому дозволяють зростати здоровим і сильним, без підстригання чи аґрохемікатів, різновид може засяяти, так само як і навколишнє середовище променіє через кожне дерево. Фармер, виходячи на прогулянку до своїх дерев, звертається до них, як до друзів, і коли він працює в гармонії з усім живим навколо, збирає тоді за врожай правильну кількість листя і в слушний час року з метою допомогти деревам, а не стягнути з них данину — не гнобить їх, допоки вони не помруть. Такий природобережливий підхід не обходиться без молитв, церемоній і серця, сповненого подяки. Особистість є важливим аспектом чудового чаю, і дух, безумовно, також серед них. Наші молитви, відданість і серце завжди впливають на те, що ми робимо.

У такому разі саме навколишнє середовище та неповторні погодні умови того року визначатимуть, який сорт листя фармер матиме. І майстер тоді оброблятиме його так, як воно того “схоче”: обробляти його, щоби розкрити його потенціял і сповнити долю. Значна кількість фармерів, про яких ми розповідали, порівнювали вирощування і переробку чаю з вихованням дітей і говорили про це з любов’ю та ясним уявленням, що можна доглядати за здоровими деревами й обробляти їх відповідно до їх природи, дозволивши їм ставати тими істотами, якими їм судилося бути Небом.

<figure>
  <Image class="align-center" src={Image1} alt="Людина п'є чай із заплющеними очима" />
  <figcaption style="font-size: 0.9rem; text-align: center; text-wrap: balance;">
    Новак п’є чай ротом, а майстер (на світлині Коннор, Connor) – усією своєю істотою. Подихайте, заспокойте свої думки й куштуйте всім собою. Медитативний розум ідеально підходить для оцінювання чаю. Якщо ви зробите це, вам безумовно вдасться відчути на смак його “тіло”. Куштування “тіла” чаю дуже допомагатиме вам у ваших чайних мандрах.
  </figcaption>
</figure>

<p>&nbsp;</p>
<p align="right" style="font-size: 0.9rem;">_За матеріялами листопадового часопису<br /><a title="globalteahut.org" href="http://www.globalteahut.org/" target="_blank" rel="noopener">"Всесвітньої Чайної Хатинки"</a>&nbsp;за 2019 рік._</p>