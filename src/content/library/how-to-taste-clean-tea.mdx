---
title: "Як відрізняти чистий чай"
author: ""
description: Нас доволі часто питають, чи можемо ми навчити відрізняти чисті, вільні від шкідливої хемії чаї від тих, що вирощувалися з використанням аґрохемікатів?
pubDate: 2018-10-09
posted: true
category: ["Статті"]
---
import CleanTea from "/src/assets/articles/clean-tea.jpg";

<img class="float-right" src={CleanTea.src} alt="Людина нюхає аромат чаю з чашки" />Нас доволі часто питають, чи можемо ми навчити відрізняти чисті, позбавлені шкідливої хемії чаї від тих, що вирощувалися з використанням аґрохемікатів? Так, можемо, хоча й з деякими застереженнями. Иноді фармери використовують низькозалишкові пестициди в значно обмежених кількостях, тому спромогтися їх визначати може бути зовсім нелегкою справою, адже це вимагає високого рівню чутливости. А втім, у більшості випадків ви зможете навчитися їх розрізняти, особливо якщо маєте органічну версію для зіставлення. Отже найкраще починати з паралельних порівнянь двох чаїв, у яких ви можете бути впевнені, що один з них чистий, органічний, а другий – той, до якого застосовувалися пестициди.

Цю неабияку навичку слід було би мати в арсеналі кожному чайному шанувальникові, прихильнику екологічного чаю, яким, сподіваємося, ви і є (чи станете невдовзі). На жаль, у світі багато ошуканства й неправильно маркованих чаїв. Иноді продавці просто (легковажно) повторюють те, що їм сказали. Але ж те, що їм розповіли, було неправдивим! І тоді, щоби зробити здоровий вибір, вам треба мати досвід. Ви повинні усвідомлювати до деякої міри різницю в чистоті та якості. Окрім того, для звичайного споживача (немовби всього цього було недостатньо) лабораторні тести маленьких партій чаю поки що є надто дорогими. Якби значна кількість технологічних компаній приділяла достатньо уваги навколишньому середовищу, то хтось з них мабуть і міг би створити такий пристрій, який би тестував нашу власну їжу та чай на місці. От було би круто! Та поки що нам треба покладатися на свої власні навички. Ви можете розвинути здатність відрізняти нечисті чаї в межах певної похибки, що само по собі вже буде чудово, і спиратися на неї при закупівлях.

Так само як і в ґонфу експериментах, буде корисним за пару годин до вашого тесту не їсти нічого із надто насиченими смаками, а також протягом дня гострого й пряного. Почніть з деякої кількости чистої води без домішок (найкраще, якщо вона буде джерельною, проте й чудова бутильована теж підійде). Візьміть ту ж саму, яку ви плануєте використовувати для тесту, і обережно прополощіть порожнину рота. Гарна вода не має смаку, тому приділяйте увагу відчуттям усередині. Спостерігайте, як вона вкриває ротову порожнину й горло. Покачайте її всередині туди-сюди та подивіться, якої вона консистенції: гладка, схожа на молоко чи оліїста... Погляньте, як вода сама пересувається до задньої частини рота і легко ковтається без жодного відчуття щипання в горлі. Запам’ятайте, як після проковтування вона викликає слину. Також особливо зверніть увагу на те, як довго порожнина рота відчувається оповитою і зволоженою після ковтання (ви навіть можете скористатися секундоміром). Чудова вода залишатиметься надовго. І навіть після того, як вона піде, проковтування вашої слини має також бути легким і комфортним, без жодного відчуття щипання. І ось тепер, із вашою водою в якості еталону, ви можете поступово переходити до спроби розрізнити два чаї.

<p>&nbsp;</p>

__Сухе листя:__ Ми помітили, що в деяких випадках неорганічні чаї, якщо їх залишити вологими, схильні вкриватися цвіллю, тоді як чисті чаї просто висихають. Існують і деякі винятки з цього. Ми не знаємо, як це пояснюється науково, але для нас то принаймні цікаво. Пан Сє розповідав нам, що ґрунт під деревами, які обприскують, часто вкривається пліснявою через те, що земля стає більш схожою на пудру. Її дренаж порушується, і виникає надлишок вологости.

Насправді починати можна вже з сухого листя – навчатися відчувати носом різницю між різними чаями в термінах якости і, звісна річ, того, наскільки вони чисті. Для цього вам замість звертати увагу лише на сам аромат необхідно повправлятися більше в зосередженні на фізичному контакті й відчуттях від вдихання. Це схоже на те, як ми маємо навчатися фокусуватися на відчуттях у роті, замість того щоби спостерігати за смаком, коли виконуємо наші експерименти з ґонфу. Цьому може посприяти послідовне «нюхання» (вдихання-видихання декілька разів) двох чаїв із порожнім розумом, без жодних ярликів і суджень. Воно допомагає нам звикнути до ароматів у чаї і зосереджуватися на дотику від дихання – на фізичному відчутті.

Перш за все, не трусіть чай! Це погана звичка, якою грішать надто багато чайних любителів. Коли ви трусите його, щоби можна було понюхати, ви тим самим ламаєте його листя, збиваєте з нього ароматичні олії і кришталики та порушуєте його енергетику. Також це означає, що після кожного такого «струсу» чай все більше втрачатиме свої запахи. Найприкріше, що таке струшування є намаганням зробити сильнішим чайний аромат, щоби вам легше було його почути. Тобто насправді ви не навчаєтеся, як вам ставати чутливішими і як наближатися до його плану, а просто хочете дотягнути його до свого рівня. У такий спосіб ви не підвищите свою чутливість! Замість цього було би краще зробити кілька глибоких вдихів, заспокоїтися, зосередитися, і тільки після того вже підходити до чаю. Навчайтеся збільшувати свою чутливість і наближатися до спокійніших вібрацій чайного листя, а не перетрушувати його на своїх швидкостях.

Вдихніть дуже повільно й тихо. Це важливо, щоби ви дихали _настільки_ повільно й глибоко, наскільки можете! Зверніть увагу на відчуття повітря у вашому носі, так само як і на глибину дихання. Чистий чай не викликатиме дискомфорту, а входитиме гладко й тонко. Він проникатиме далі вглиб вас, до центру вашої діафрагми. Чудові чаї сповнюють нас швидко й гладко, вони немов би проштовхують дихання до неї (_дань тянь_, dan tian, 丹田), лишаючи таке відчуття, що можна було би втягнути значно більше, якби мати ширші груди. Це схоже на відчування того, як ви нюхаєте ліс навесні, де присутньо набагато більше ароматів, ніж ви маєте можливість увібрати в себе (навіть ваш собака не може рознюхати усі, хоч він і розрізняє їх значно краще за вас).

На відміну від чистих, чаї з пестицидами можуть спричиняти незначне відчуття свербежу в носі. Дихання також затинатиметься, і вам доведеться проштовхувати його вперед. Навряд чи ви зможете наповнити свої легені, вже не кажучи про те, щоби досягнути діафрагми (_дань тянь_). Нерідко люди відчувають легкий головний біль, дискомфорт чи загальне відчуття, наче тіло не приймає запах обробленого хемікатами листя. Нам навіть траплялися такі чаї, які достатньо сильно обприскували, і можна було дійсно відчувати, що вони пахнуть пестицидами. Якщо ви колись були поруч із плантаціями під час обробляння їх хемікатами, то знаєте, що цей дуже інтенсивний запах довго не забувається: їдкий і мертвотний, сморід пестицидів дійсно змушує вас кулитися від страху. Навчитися відчувати за ароматом, чи є чай чистим, високої він якости чи низької – дуже тонка практика, однак вона варта витрачених на неї зусиль.

<p>&nbsp;</p>

__Чайний настій:__ Зазвичай у експериментах ґонфу ми використовуємо той чай, із яким ми вже добре знайомі, і заварюємо його слабкішим, щоби смак і аромат не відвертали нас від фізичних відчуттів, значно важливіших у подібних дослідах. Це нагадує зосередження на дотику та якості від аромату, які ми розглядали вище. Проте для цього експерименту можливо вам захочеться заварити два чаї трохи міцнішими, ніж зазвичай, щоби зробити відчуття чіткішими. (Не переходьте в крайнощі, инакше терпкість і смак переважатимуть.)

Спробуйте пити ці два чаї по черзі, тримаючи в кожній руці по чашці. Після того, якщо захочете, ви також можете зробити й сліпе тестування. Зверніть увагу на фізичні відчуття від настою, особливо порівняйте їх із тими, що були від якісної води, яку ви вживали як мірило перед заварюванням – тої самої води, що зараз знаходиться у ваших чашках. (За бажанням можете залишити ще й чашку цієї гарячої води разом із двома з чаями як зразок.)

Досить часто коли люди п’ють нечисті чаї, вони відчувають оніміння на язиці, або ж бува затерпає ледь не вся порожнина рота, якщо вони міцно заварені. Ви можете навіть відчувати, що попікли язика. Для більшости чаїв, так чи инакше, це є явною ознакою аґрохемікатів. Иноді під час пиття нечистих чаїв присутня якась груба шорсткість, особливо в порівнянні з водою. Настій немов розбивається на шматки й дряпає рота. Досить часто він також підсушує ротову порожнину й горло, зупиняючи виділення слини, і викликає відчуття спраги. Однак найпоширеніше – це відчуття щипання в горлі, коли ковтаєш, яке часто супроводжується стисненням чи навіть болем, коли воно спускається нижче. Деякі люди до того ж відчувають, коли п’ють нечистий чай, що тіло відмовляється його приймати.

На відміну від попереднього, чистий чай повинен укривати ротову порожнину й горло, наче гарна вода, спричиняти слинотечу й збігати вниз гладенько, без жодних відчуттів щипання. Він викликатиме потік слини, який також буде комфортним у роті й при ковтанні. Від чаю горло почувається оповитим і пом’якшеним, на противагу до шорсткости й незатишности. Файний настій повинен залишати вас у розслабленості й комфорті. Насправді, якщо чай доволі гарний, він допомагатиме вам спати краще, навіть якщо ви пили його ввечері.

Багато що з тих критеріїв може бути спричинено й иншими факторами, особливо коли це стосується Пуерів. Ви повинні бути уважними, приміром, з онімінням, адже є деякі Шени з вікових дерев, від яких горло також затерпає, незалежно, використовувалися аґрохемікати чи ні. Наприклад, чай з Менку часто має подібний ефект. Причиною щипання й сухости в горлі може бути також і нечисте зберігання, у випадку якого наслідки мають пом’якшуватися чи зникати в пізніших настоюваннях. Тим не менш, показником навчання буде саме те, що ви відчуватимете ці різниці.

<p>&nbsp;</p>

__Тіло:__ Починаючи з фізичного й закінчуючи тонким тілом (енергія, _Ці_, Qi, 氣), багато хто зможе вказати на різницю між чистим і нечистим чаєм після того, як ковтне його. Залежно від рівня чутливости кожної конкретної людини, уплив на тіло часто сильно відрізняється. Дехто відчуває головний біль чи проблеми в шлунку, які з часом часто посилюються. Инколи відчуття в роті чи горлі, які ми обговорювали вище, затримуються навіть на декілька годин. Ву Де каже, що він завжди відзначає сильні пестициди за певною пульсацією в скронях. Ми зустрічали й инших чайних шанувальників, хто описував подібні відчуття. Якщо ви чутливі до тонкого тіла, то зможете відчувати чай по своїх енергетичних каналах. Инакше ви помічатимете лише те, як хемікати впливають на фізичному рівні.

Звертайте увагу на своє тіло після того, як вип’єте нечистого чаю. Навчайтеся дослухатися до його внутрішньої мудрости. Якщо можете, слідкуйте також за тонким тілом і потоками енергії у вашому центрі й кінцівках. Часом Ці затинатиметься і тектиме нерівномірно. Грубішими проявами цього будуть нерівне серцебиття, занепокоєння чи навіть нудота – все те, що ми переживаємо під час пиття нечистих чаїв. Деякі чутливі люди можуть відчувати енергетичний дисбаланс протягом усього дня. Коли ж чай надто «брудний», ми часто відчуваємо дискомфорт, допоки не з’їмо щось. (Також причиною цього може бути добір неправильних типів чаїв для одного чаювання, і що може призводити до почуття нудоти.)

<p>&nbsp;</p>

#### Органічні висновки

Отримавши досвід пиття чистих чаїв за якийсь час, вам ставатиме все легше усвідомлювати ці відчуття. Ву Де часто каже, що оскільки всі пуери були чистими тоді, коли він починав їх пити на початку 1990-х, хемікати зараз сприймаються так, немов хтось додає партію синтезатора до вашої улюбленої пісні, прослуханої вже тисячі разів. Він веде про те, що додана частота є явною. Оскільки ви частіше п’єте чисті чаї і стаєте обізнанішими з різними чайними типами та якостями, ви побачите, що сприймати пестициди на смак, запах і відчуття буде все легше.

Багато хто розповідає, що на початку вони скептично сприймали всі ці якості, які ми тут обговорювали. Безліч людей у сучасному світі звикли до вживання різноманітних хемікатів із нездоровою їжею, газованими напоями тощо. Тому здорове харчування та належні вправи неодмінно посилять вашу чутливість до нечистих чаїв. Очевидно, що чим чистішим буде ваше тіло, тим легше вам буде розпізнавати токсини. То є виклик цього світу легкодоступних смачних задоволень, а ми віддаємо загалом перевагу «серединному шляху». Проте завжди варто ставити цілі й прагнути до найкращого здоров’я через дієти та рухи (одна з Вісьмох Чаш нашої традиції). Чим краще здоров’я ви матимете, тим легше будуть відчуватися нездорові речі, наприклад, як для тих, хто не курить, дихати тютюновим димом.

Медитація також є чудовим інструментом для підвищення чутливости. Насправді це більше пов’язано із заспокоєнням внутрішнього гамору. Чим галасливіші думки, тим більше марить наш розум і менш чутливішими ми будемо до тонкого досвіду. Чим спокійнішими ми є, тим більше Чай промовлятиме до нас: ми починаємо більше відчувати на смак, помічати більше ароматів і, зрештою, насолоджуватися частіше. Навчання заспокоювати розум посилює нашу чутливість до пестицидів, чаїв високої і низької якости і також розширює межі нашого досвіду від їх пиття. Ми зустрічаємо нові аромати й смаки в тих чаях, які, як ми думали, ми вже добре знали – це через те, що ми приділяємо їм більше уваги.

Так само, як ми помітили, що багато хто скептично розпочинає свій шлях, ми виявили також і те, що якщо продовжувати експериментувати з паралельними тестами чистих і нечистих чаїв, то майже кожен переходить від здорового скептицизму, на початку не сприймаючи цих ефектів, до того, що починає поступово відчувати деякі з них і нарешті помічає, наскільки просто розпізнавати чаї з пестицидами. У нас є члени в цій спільноті, які навіть перевіряли свої відчуття за звітами з лабораторій, і результати були відповідними, навіть тоді, коли тестування проводилося наосліп. Тому самостійно вельми можливо навчитися розрізняти чисті й нечисті чаї, у межах певної похибки, яка буде доволі прийнятною для того, щоби зробити мудре рішення щодо закупівлі.

<p>&nbsp;</p>
<p align="right" style="font-size: 0.9rem;">_Стаття виходила у вересні_<br />_в журналі <a title="Всесвітня Чайна Хатинка" href="http://www.globalteahut.org/" target="_blank" rel="noopener noreferrer">Всесвітньої Чайної Хатинки</a> за 2018-й рік_</p>