---
posted: true
title: "Чай узимку"
subtitle: "2025"
author: "Ву Де"
description: Як ми вже обговорювали раніше, зиму представляє стихія Води. Ми можемо або підтримувати, або контролювати її, залежно від місця проживання, нашої тілобудови та клімату...
pubDate: 2025-03-27
category: 
  title: "Про чай і сезони"
  url: "/library/teaandseasons/"
---
import { Image } from 'astro:assets';
import Image1 from "/src/assets/articles/2024-winter-tea.jpg";

Із віддаленням Землі від Сонця енергія тут стає все більш їнською. Сучасне життя на швидкості віддаляється від таких циклів природи й наближається до циклів людського розуму. Мене завжди дивує, що з усією нашою технологічною досконалістю і величезними знаннями, культивованими протягом століть, ми все ще будуємо людські міста, несприятливі для людських істот. Цікаво, це ми проміняли комфорт на здоров'я, а зручність на благополуччя? Ми тісніше пов'язані одне з одним через технології, проте стали тривожнішими й засмученішими. І чим більше ми інвестуємо в цифровий світ, де, здається, панує негативність розуму, тим менше дослухаємося до власної внутрішньої правди, а це означає, що ми не усвідомлюємо, наскільки важливим є життя в гармонії з Природою і Священним.

Якось я гуляв із шаманом гопі, ми мовчки прислухалися до вітру в преріях. Після глибокої тиші він указав кудись удалину й сказав: "Ці люди клацають вимикачем, і вмикається світло, повертають кран, і тече вода. Усе легко, і це добре. Проте вони не відчувають, що залежать від Природи. І через це вони більше не чують духу…" Я знав, що належу до "тих людей". Відтоді я провів роки, вправляючись у тому, чим він так люб'язно поділився. Життя в гармонії з порами року за допомогою чайної практики – це один зі шляхів, у які я намагаюся прислухатися до духу й пам'ятати, наскільки я залежний від Природи. Варто замислитися над тим взаємозв'язком, на якому наголошував цей шаман. Як пов’язано відчуття залежности від Природи із дослуханням до духу?

Як ми вже обговорювали раніше, зиму представляє стихія Води. Ми можемо або підтримувати, або контролювати її, залежно від місця проживання, нашої тілобудови та клімату. Найчастіше ми використовуємо чаї, які контролюють Воду. Вижарені Червоні вранці ідеально підходять для цієї пори року. Ми також звертаємося до тих чаїв, які добре зігрівають – Шу пуерів, Чорних та витриманих Шенів. Ми використовуємо всі наші чаї кожної пори року, вправляючись у більшості метод заварювання раз на тиждень або принаймні раз на місяць. Однак певні способи також мають свій переважний сезон. Звичайно, узимку “чай із чаш” з'являється частіше, особливо варений чай.

Один із аспектів вареного чаю, сприятливий цьому сезону, полягає в тому, що потрібно набагато більше часу, щоби сісти за нього. Ми розпалюємо вугілля для чаю майже щодня, однак для приготування вареного чаю його потрібно ще більше. Порівняно з иншими різновидами чаювань нам, окрім часі, знадобляться дві жаровні та деякий додатковий посуд. І коли ми починаємо процес, то знаємо, що стабілізація кипіння займатиме деякий час: чай не досягне того, що ми називаємо "стадією бурунів", доки ми не вип’ємо багато чаш. Загалом це змушує сповільнитися і відпустити відчуття часу, припинити квапитися і робити все "якнайшвидше". Медитативний розум не постає одразу, так само як і дискурсивний розум заспокоюється не за мить. Разом зі стабілізуванням нашого чаю збалансовується також і наш розум, а ми занурюємося всередину, щоби відпочити в порожнечі. Це ідеальний стан для того, щоби приймати, слухати.

Оскільки ми варимо чай більше взимку, створення сумішей "П'яти Елементів" стає все помітнішим у нашій практиці. Ми почали використовувати цю методу заради збереження і розділення цілющих властивостей рідкісних витриманих чаїв, яких залишилося не так багато. Чудово пити подібні чаї незмішаними, і ми так і робимо, проте деяка кількість суміші може охопити ширшу авдиторію і допомогти більшій кількості людей. Це була основна ідея наших експериментів із купажуванням, та після багатьох років роботи ми відкрили для себе багато инших чудових причин. Імовірно, ви тільки починаєте змішувати чаї, тому я вирішив поділитися двома принципами, які допоможуть вам у цій практиці.

Перше, що важливо в сумішах “П'яти Елементів” – це розуміння того, що чаї поглинають одне одного. Багато пуерних купажів складаються з листя різних регіонів. Традиційно це робилося задля того, щоби об'єднати сильні сторони різних чаїв. Звичайно, існують і пуери з одного регіону, і вони чудові. Важливо зазначити, що ми розглядаємо купажі не як ча*ї* (у множині), а як _один_ чай. Це тому, що вони злилися в один. Чаї вбирають аромат і смак, вливаються одне в одного. Вони також енергетично поєднуються, стаючи одним цілим у млинці й особливо в настої. Ось чому ми не можемо розфасувати чай "П'яти Елементів" у баночку чи пакетик і запропонувати його вам. Якщо ми покладемо п'ять чаїв у пакетик, якими би різними вони не були, вони змішаються і стануть одним за короткий проміжок часу. І чим довше пакетик пролежить, тим менше в ньому буде чаю "П'яти Стихій". Тому в ідеалі ми хочемо змішувати наші чаї безпосередньо перед варкою чи заварюванням (суміші “П'яти Елементів” краще варити).

Розуміння на дослідах, як чай поглинається, є ключовим у навчанні створювати суміші "П'яти Елементів". Подібне купажування – це не інтелектуальна діяльність, і не рецепт, де ми дотримуємося формули. Ми повинні ознайомитися з чаями й тим, як вони поєднуються між собою. Для цього нам доведеться розвивати свою чутливість загалом і конкретно до наших чаїв та відмінностей, які вони виявляють при змішуванні. Вивчення деяких основ допоможе нам у цьому.

Другий принцип, який може допомогти вам почати, – це шукати їнські та янські чаї. Знайдіть два примірники, які можна змішати так, що навіть коли ви додасте сімдесят відсотків одного, менші тридцять відсотків иншого все одно переважатимуть, сяятимуть, сповнюючи чашу. Це означає, що їнський чай, який становить більшість, поглинає янський – впускає його всередину. Чим менше ви відчуваєте смак їнського чаю, тим краще. Що може допомогти зробити цю різницю дуже сильною, так це обрати зрілий тонколистовий чай, приміром, наш "Зв'язок із Землею (_Earthbound_)", а потім додати до нього міцне й потужне листя на кшталт нашого "Зоряного фавориту (_Star-Favored_)". Попрацюйте з кількістю і різними сортами чаю. Коли у вас буде набір із п'яти пар (десяти чаїв), що сполучаються за принципом Їнь/Ян, ви матимете міцну базу для вивчення купажування чаю “П'яти Елементів”. Цей процес допоможе вам розвинути чутливість, необхідну для подальшої практики, а їнські чаї, які ви знайдете, часто будуть саме тими, з яких ви почнете свої суміші “П'яти Елементів”. У наступних випусках ми розглянемо цю тему детальніше, а поки що насолоджуйтеся процесом змішування і варки!

<p>&nbsp;</p>
<p align="right" style="font-size: 0.9rem;">_Статтю було надруковано в зимовому числі_<br />_часопису "<a href="http://www.globalteahut.org/" target="_blank" rel="noopener noreferrer">Всесвітньої Чайної Хатинки</a>" за 2024 рік._</p>