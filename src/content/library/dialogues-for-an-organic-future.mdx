---
title: "Розмови заради органічного майбутнього"
subtitle: ""
author: "Аарон Фішер (Ву Де)"
description: Одним з багатьох аспектів Листка, за які його цінували в усі часи духовні традиції Сходу, є той спосіб, яким він пов’язує нас з Природою...
pubDate: 2020-12-30
posted: true
category: ["Статті"]
---
import Image1 from "/src/assets/articles/tea-of-the-month/2016-05-stream-enterer/si-ji-chun1.jpg";


<img style="margin-right: 12px; margin-top: 10px; margin-bottom: 18px; float: left;" src="images/articles/DialoguesforanOrganicFuture/Dialogues_1.jpeg" alt="Dialogues 1" width="320" height="477" /><span style="font-size: 18pt;">О</span>дним з багатьох аспектів Листка, за які його цінували в усі часи духовні традиції Сходу, є той спосіб, яким він пов’язує нас з Природою. Випивши чудового чаю, ми можемо вести ті ж самі розмови з вітром і дощем, від яких безліч років тому давні даоси-жебраки підносилися до небес. Ми обговорюємо річки й місячне сяйво з настоєм, який промовляє від їхнього імені. Насправді бесіда ця, мабуть, більш схожа на пісню, що співає і чує серце. Вона тихо звучить у душі, наче мелодія співу річки, арпеджіо оленячої раси чи вибухова симфонія світанку, що піднімається з-за гір. І мудрість тут полягає в усвідомленні того, що пісня ця разом з її слухачем є одним цілим – без авдиторії немає оркестру. Ми така ж частина Природи цього світу, як і будь-яке дерево, річка чи тварина.<br /> <br />Ті глибші ковтки, що дарує чашка чудового чаю – справжня рушійна сила його давньої спадщини: освіченість, відданість фармерів і пристрасть тих, хто почув цю стару народну пісню, що звучить упродовж його приготування. Якщо ви запитаєте будь-якого чайного майстра, чому він чи вона п’ють чай, то найімовірніше почуєте у відповідь, що вони давно вже припинили куштувати його, розчинившись у потоці відчуттів, якими він їх несе. Звичайно, більшість з нас починають досліджувати чайний світ через його екзотичні букети, особливо люди Заходу. Мене самого колись уперше вразив цей дивовижний набір смаків, яких я досі не куштував. Проте з часом нас затягує те, як чай відчувається в роті, як Ці перетікає нашим тілом і, зрештою, – якщо продовжуємо розвиватися – те, який перетворювальний вплив має чайне життя на нашу сутність.<br /> <br />Як результат, усі троє майстрів, яких я питав, казали, що вони “п’ють Ці, а не смак”. Це не означає, що хтось припиняє насолоджуватися смаками й ароматами файного чаю. То було би безглуздо. Проте мій учитель Джов Юй часто повторює, що треба бути дурнем, щоби витрачати десятки тисяч доларів за смак, якщо можеш мати найкращу шоколяду, морозиво чи навіть їжу за значно менші гроші. “Що надає старим пуерам такої цінности, так це їхня Ці разом із тим впливом, який вони мають на конституцію людини – на її здоров’я і, звісно ж, на потенціял її духовного зростання завдяки питтю подібних чаїв”. І потім додавав, що насправді він не може стверджувати, що захоплення вишуканими смаками більше властиво стадії “початківця”, адже з ним це й досі стається, навіть після десятиліть щоденного вживання чаю. Можна було би сказати, що смак стає другорядним чи, можливо, як тільки ваше дослідження чаю поглиблюється, то виявляється, що існує багато инших перспектив для відкриття, і кожна з них настільки ж красива, як і те, що пропонує сам смак. Це ніби ти сходив на прогулянку славетним ландшафтним парком: не можеш сказати, що один чудовий краєвид був кращим за инший – вони просто різні й кожен по-своєму надихає. І, зрештою, саме подорож як така, прогулянка кількома видами довкілля, трансформує мандрівника. Зосередження виключно на смаках чаю – то як сісти десь на стежці в одному місці й нікуди далі не йти, від того пропустивши всі инші чудові краєвиди, які ви могли би побачити.<br /> <br />Як тільки ви почнете розрізняти, як саме чаї дозволяють вам відчувати, реагуючи на їхню природню пісню, то усвідомите, що вони не можуть бути пов’язані лише з вашим чуттєвим задоволенням. Якщо ви бажаєте досягти прогресу, то не зможете будувати чайну Хатину й пити чаї, що забруднюють навколишнє середовище, незалежно від того, є це суто буденний спосіб пиття, бо він усе одно пов’язаний з вашою чутливістю і здатністю розрізняти якість, чи то ви хочете йти тими духовними стежками, які відкриває перед вами чай.

<img style="margin-top: 10px; margin-bottom: 20px; margin-left: 12px; float: right;" src="images/articles/DialoguesforanOrganicFuture/Dialogues_2.jpeg" alt="Dialogues 2" width="360" height="245" />Тисячі років люди вирощували чай без порушення рівноваги Природи – рівноваги, яка повністю перевертається за одне покоління тільки через те, що воно починає зосереджуватися на кількості, а не на якості. Всі найкращі, найвеличніші чаї зараз і будь-коли вирощувалися органічно. Це факт. Незважаючи на те, що в цьому чорно-білому питанні існує і сіра зона, проте чаї, що потрапляють до цього середнього поля, завжди виявляються посередніми, коли справа доходить до їхнього оцінювання на кожному рівні, що, безумовно, охоплює і їхню Ці – ту природню пісню, яку вони співають.<br /> <br />Хіба ж це не іронія долі: ми по-філософському відокремлюємося від Природи та маніпулюємо землею, використовуючи отруйні хемікати, які самі ж потім і споживаємо. Те, як ми зловживаємо навколишнім середовищем, впливає на нас, як би ми його не ігнорували, бо людина не може відокремитися від Природи. Ми обприскуємо свою їжу та напої, додаємо хемікати в ґрунт, а потім зриваємо це все й споживаємо. Навіть убиті нами комахи впливають на нас через екологічну або глобальну екосистему. Иншими словами, це харчовий ланцюг.<br /> <br />Зараз у світі налічується чимало людей, які починають виступати на захист традиційної методології органічного землеробства чи, принаймні, обирають при купівлі разумно, проте в ньому існують також і бізнесмени зі своєю пропагандою. Приміром, люди Азії століттями пили чай Пуер витриманим, ферментованим, бо знали, що традиційна медицина вважає молоді, свіжі пуери “холодними”, через що їх можна вживати без шкоди для здоров’я тільки в обмежених кількостях і/чи людям з певною конституцією або дієтою. Після того як стався пуерний бум, коли крамниці з’являлися, наче жаби під час мусонів, вони всі почали “кумкати”: “Пийте молодий чай”. Звісна річ, коли до крамарів приходять покупці, а старого чаю на продаж немає, то вони починають відмовляти пити його, натякаючи на те, що він “затхлий, шкодить здоров’ю тощо”. І в них, ясна річ, є для вас чудова альтернатива: “свіжий”, “яскравий” молодий пуер, що добре підходить для “сухого зберігання” в належних умовах, щоби ви не пили той старий мотлох, “який продають инші хлопці”. Подібний сценарій простежується в збуті нездорових продуктів по всьому світі, в тому числі й неорганічних чаїв.<br /> <br />Найгіршим аргументом проти купівлі органічних чаїв, які я чув, була фраза, що різниця в якості не варта тої переплати. І хоч цілком можливо, що органічний і неорганічний чаї з одного регіону смакуватимуть однаково, а різниця в ціні не завжди пропорційна різниці в смаках і ароматах, та це зовсім не пов’язано з тим, чому хтось віддає додаткові гроші. Ви сплачуєте за здоровіше довкілля, і не тільки за себе, а ще й за тих, хто успадковує цю землю після вас. Крім того, з вибором органічности ви підтримуєте традиційне фармерство й фармерів, відпрацьовану, перевірену часом методику екораціонального сільського господарства. Вирощувати органічний чай – не така вже й легка справа, адже вона вимагає чималих затрат, значно більших, ніж на неорганічних плантаціях. Як ми вже обговорювали, ви також купуєте чистіший, здоровіший чай, і він співатиме вам не блюзову пісню про те, як “Ці пішла… Ці пішла зовсім”*, а романтичнішу версію, що надихала великих танських поетів виливати свої серця, натякавши на те, що він був переживанням просвітління. Перетворювати чай на дріб’язкове прагнення чуттєвої насолоди за рахунок навколишнього середовища – наче вживати в їжу м’ясо видів, які вже знаходяться під загрозою вимирання, і все тільки тому, що його вважають смачним. А потім ще доводити необхідність дозволяти людині робити це.

<img style="display: block; margin-left: auto; margin-right: auto;" src="images/articles/DialoguesforanOrganicFuture/Dialogues_3.jpeg" alt="Dialogues 3" /><br />Разом з цією смішною ідеєю марної доплати за органічність ви можете почути й думку, що якщо чай смакує добре, то він має бути гарним. Иншими словами, якщо він має чудовий смак, то “він просто не може бути вирощений у спосіб, що є екологічно небезпечним”. Два слова: фаст-фуд. Вам не здається явно безглуздим те, що більшість смачних речей у світі є надзвичайно нездоровими? Аналогічно, ті, хто перші рази вживає героїн, можуть не відчувати одразу залежність від нього, адже наркотик змушує його чи її почуватися нещасним. Та вона, як правило, виникає пізніше. Від “гріха” часто отримуєш задоволення, і це є однією з найдавніших духовних дилем... Той факт, що чай має приємний смак, насичений у роті тощо – напряму може бути, а може й не бути, пов’язано з тим, як його вирощували. Незважаючи на те, що більшість дерев, які сильно обприскували, ніколи не даватимуть листя достатньо доброї якости, вартої обговорення, між чаєм, який обробляли хемікатами мінімально й правильно, та подібним чаєм, що зростав у цілковито органічному господарстві, все ще існує доволі суттєва різниця.<br /> <br />Ще одним аргументом проти купівлі органічного чаю, який часто наводять, є той факт, що багато нечистих на руку крамарів продають свій чай як органічний за підвищеною ціною, тоді як насправді він не є таким. Це цілковита правда, і таке завжди траплятиметься, бо, звісна річ, існують підробки під органічні чаї. Та якщо ви збираєтеся використовувати це як привід для того, щоби більше не купувати органічний чай, то так само можна відмовитись від купівлі будь-якого чаю, адже є безліч неправильно маркованих, хибно представлених чаїв, які зроблять ваше придбання неприємним. Якщо хтось продає вам підробку, то цей аморальний учинок відображається на ньому, не на вас. Якщо я жертвую гроші на доброчинні справи, але їх після всього вкрадають, то це ж не моя провина; так само й моя щедрість жодним чином не зменшується від способу використання тих грошей. Прикладанням зусиль до купівлі виключно органічних чаїв ви робите все, що у ваших силах. Ви просуваєте філософію загалом, навіть якщо той специфічний чай, який ви купили, не був справжнім. Чим більше ми підтримуємо органічне землеробство, тим більше з’являтиметься справжніх господарств. Не зважайте на підробки, просто прийміть той факт, що вони існують. Та якщо ви постійно шукаєте високоякісний органічний чай, який вирощувався традиційним способом, то рано чи пізно знайдете справжні зразки; і як тільки ви достатньо скуштуєте справжнього органічного чаю, то навчитеся відрізняти його й приймати мудріші рішення щодо купівлі й зрештою допомагатимете иншим навчитися цьому. Справа в тім, що Ці, самопочуття і навіть смакові якості органічних чаїв майже в усіх випадках кращі (є винятки). Після того як ви навчилися відрізняти справжній органічний чай, виявити підробку вже не складатиме труднощів. Проте ви ніколи не досягнете цього стану, якщо зупинитеся просто через те, що існують деякі нечесні люди. Поки ви залишаєтеся чесними й щиросердними, їхній обман не зможе вплинути на вас.<br /> <br />Насправді не існує жодних вагомих аргументів, які би переконали мене в тому, чому вживання отрути краще за той чай, що був вирощений органічно, на засадах традиції, яка корінням сягає в глибоку давнину. Єдине, що виправдовує використання хемікатів – це гроші, жадібність. Якщо ви хочете збільшити своє виробництво за короткі терміни, якщо ви хочете купувати дешевші чаї у великих кількостях і продавати їх з більшим прибутком, якщо вас турбує тільки ваше процвітання, і ті попередження, які Природа робить нам, ви не берете до уваги – якщо щось з цього вас приваблює, то тоді я би сказав, що неорганічний чай є просто знахідкою для вас. Єдині люди, від яких я коли-небудь чув, що старі пуери не дуже добрі, – це ті, хто продає инший різновид чаю, і часто через те, що вони не мають доступу до рідкісніших старих чаїв. Так само, єдиними людьми, які заявляли, що за органічним чаєм не варто гнатися, були ті, хто продавали неорганічні чаї. Ось так. Насправді тут усе питання у відвертості, й ми дійсно маємо бути переконані в цьому.<br /> <br />Одного разу Матір Терезу попросили приєднатися до антивоєнного мітингу, але вона відмовилася: “Цілковито ні!” На запитання чому, вона відповіла: “Якщо у вас буде мітинг за мир, то я приєднаюся”. Така мудрість має глибину. Протистояти чомусь – тільки підтримувати це. Замість того, щоби надто довго зосереджуватися на доказах проти неорганічного чаю, давайте ліпше просувати органічні чаї – вони настільки безмежно позитивні, що їх не треба протиставляти якимось доводам проти промислового сільського господарства. Легше просто відійти від дебатів, сприяти тому, що правильно, обравши пити органічні чаї і ділитися ними з иншими. Зрештою, вони кращі в усіх сенсах, і ті, хто достатньо чутливий, це зрозуміють; це невідривна частина тієї самої чутливости. Великий дзенський Майстер Доґен сказав, що можна визначити “джерело води, витягнувши глечик з потоку”. Разом із просуванням у Чаї ви також зможете, ковтнувши чийогось настою, зазнати його джерело: вони намагаються вам щось спродати чи дійсно хочуть поділитися з вами чаєм? Якого вчителя вони мають? Усе це буде чітко відображено в чашці перед вами.<br /> <br />На духовному рівні той спосіб, у який ми визначаємо чай, приводить саме те листя, яке ми знаходимо – наші рішення породжують наш досвід, иншими словами. Той, хто вбачає в ньому чуттєве задоволення, буде шукати певний чай і матиме певний чайний досвід; а ті, хто розглядає його, як можливість для духовного зростання, прагнутимуть инших зустрічей. Один з моїх учителів завжди повторює нам, що так само, як людина шукає чай, так і чай шукає людину. Це означає, що наш світогляд впливає на ті чаювання, які ми будемо відкривати. Коли ви читаєте ці рядки, деякі з найкращих чаїв п’ються десь у світі, після того як їх витягнули з тих місць, де вони ховалися заради цієї нагоди. І гроші не мають нічого спільного з тими, хто присутній на цих зустрічах. Усі ті найкращі чаї, які я абиколи пив, не були тими, що я міг би сам собі колись дозволити, і багато з них узагалі не продавалися за будь-яку ціну. Хоч найрідкісніші чаї і не купиш за будь-які гроші, їх можна пити за так – це як найвеличніші витвори мистецтва не привласниш за жодні гроші світу, і все ж їх можна побачити в усій красі за дводоларовий вхідний квиток до музею.<br /> <br />Якщо ви докладете всіх зусиль, щоби просувати здорові чаї, і пригощатимете настоєм – і Природою, яку він уособлює – з пошаною, то ці чудові трансцендентні чайні зібрання просто самі знайдуть спосіб траплятися навколо вас. Коли ви почуєте, як Природа співає через Листочок – співає хором туманної роси, що огортає його – імітація та відкривання рота тих, хто продає промислові чаї, назавжди залишаться для вас немилозвучними.
<p>------------------------</p>
<p><em><strong>*</strong> Трохи змінений автором рядок з відомої блюзової пісні Бі Бі Кінга: "The thrill is gone,&nbsp;The thrill is gone away..." (прим. перекл.)</em></p>
<p>&nbsp;</p>
<p style="text-align: right;"><em><span style="font-size: small;">Статтю було надруковано в журналі<br />"Мистецтво Чаю", No.6</span><br /></em><em><span style="font-size: 10pt;">Перекладено спеціяльно для <em>TeaHut.com.ua</em></span></em></p>