---
title: Нотатки про дзенський чай
subtitle: (Дзентяроку)
subsubtitle: Східне місто
author: склав Дзякуан Сотаку
description: Переклад російською О.М. Ігнатовича, виконано за виданням «Тядо котен дзенсю» («Повна збірка класичних трактатів Шляху Чаю»)
image: "/src/assets/articles/ZenChaRoku.jpg"
pubDate: 2015-08-20
posted: false
category: ["Статті"]
---

**Зміст:**
<section style="padding-left: 1rem;">
1. [Зайняття чаєм виявляє сутність Шляху дзену](/library/zencharoku/)
2. [Зайняття чайною справою](/library/zencharoku-2/)
3. [Дух (сутність) Чаю](/library/zencharoku-3/)
4. [Дух (сутність) начиння для Дзенського Чаю](/library/zencharoku-4/)
5. [Значення невигадливого (Вабі)](/library/zencharoku-5/)
6. [Зміни та варіяції в чайній справі](/library/zencharoku-6/)
7. Значення «цінованого» (Сукі)
8. [Значення «Росяної Землі»](/library/zencharoku-8/)
9. [Про «сутність» і «дію»](/library/zencharoku-9/)
10. [Сутність «чаю без "гостя" і без "господаря"»](/library/zencharoku-10/)
</section>

<p>&nbsp;</p>
### 7. Значення «цінованого» (Сукі)

Учені люди широко використовують у мирському житті знак _ко_[^1] або ж доходять до того, що, назвавши начиння улюбленим, грають з ним як із іграшкою. Проте здавна цей знак означає впадання в прихильність, любов до речей, і це значення є негативним. Належить використовувати знаки _су-кі_[^2]. У розділі «Основне про "Росяну Землю"» «Нотаток Намбо»[^3] сказано: «Говорять — "улюблене (_су-кі_) начиння", та якщо помислити про його[^4] одвічне значення, то, хоча слово _су-кі_ вимовляється однаково зі словом _сукі_, його значення буде сильно відрізнятися від _сукі_». У коментарі до фрази «Лі Ґван[^5] подумав про мінливості долі»[^6] з життєпису Лі Ґвана в «Історичних нотатках»[^7] Фуцянь[^8] каже: «Лі Ґван вершив справи, та його доля не була сповнена гармонії». Далі. З життєпису Лі Ґвана в «Історії Ранньої Хань»[^9] випливає те саме. У коментарі Шіґу[^10] мовиться: «Між подіями, які спіткали його в житті, не було гармонії». Загалом кажучи, _кі_ в слові _су-кі_ означає «залишок», «шматочок» і вказує на неповність, недосконалість речі. І це якраз передає одвічну сутність чайного дійства. Як людина, чайний майстер не перебуває в гармонії зі світом, не дотримується мирського[^11], не любить нічого упорядкованого і зазнає радости, маючи бажання, що не погоджуються із загальноприйнятими. Це дивакувата людина[^12], і її називають «людина су-кі»[^13]. Щодо житла чайного майстра, то соснові підпорні стовпи та бамбукові сволоки використовуються такими, якими є — зігнутими, прямими, чотирикутної форми, круглими. Вони можуть бути вгорі й унизу, із лівого боку й із правого. А щодо чайного начиння, то воно може бути й новим, і старим, і легким, і важким, і високим, і низьким, і широким, і вузьким, та в будь-якому випадку не повинно надолужувати те, чого бракує, і зшивати те, що розірвано[^14]. Це називають дивними чайними речами, чайним начинням _су-кі_. Його використання створює найкращу поєднуваність предметів начиння. Його «дивність» не може затьмарити його негармонійности. Проте «дивність» і «гармонійність» — одне й те саме. «Дивне» і є гармонійне, гармонійне і є «дивне». Якщо казати про безкінечність цього кола, стомиться язик. Знак _ко_ означає любов до модних речей, любов до якихось справ, що нескінченно відрізняється від сутности «росяної землі» та хатинки-соан: він означає любов до мирського, любов до всіх речей. Сумно, що коли зазнають любов до чайного начиння, думають, що це має відношення до чайного дійства! Два знаки _су-кі_ були поховані в мирському праху більше ста років тому.

Таким чином, любов до начиння, що подобається, не відповідає одвічному значенню чаю. Ми повинні оберігати сутність знаків _су-кі_, яка не відповідає розумінню їх значення десятками тисяч мирян. Ці люди прихильні тільки до знаку _ко_. Починаючи з чайної кімнати й закінчуючи виглядом саду та формою предметів начиння, до всього обов'язково прикладають одну мірку — _ко_[^15]. Зокрема, у домах, у яких чайна справа передається в спадщину, починаючи з їхніх праотців і понині протягом декількох поколінь у кожної людини обов'язково є річ, яку вона наділяє любов'ю. Коли сперечаються про одну-дві частини _суна_ й визначають довжину та ширину речі, називають її улюбленою річчю свого дому. Це — улюблена річ Рікю, та — Сотана тощо. Вони вигадали багато нових фасонів, і неможливо порахувати кількість речей, виготовлених у цих домах. До того ж, якщо предмет начиння не їх звичайний, його не використовують, однією річчю не замінюють иншу. Крім того, у надмірній любові до справи такі майстри створюють безліч прикрас, непотрібних для застосування в чаюванні: роблять скити зі снігу, споруджують ретельно виміряні — до однієї-двох частин _суна_ — полички, що розмальовані піщинками тощо. У всіх цих випадках змагаються в показі пишноти й прихильности до моди, та зрештою все коріниться в знаку _ко_.

Далі. У розділі «Основне про чайне приладдя»[^16] ведеться: «Тільки око чайного майстра бачить, що належить використовувати в чайному дійстві, а що не належить. Татібаная Соґен[^17] якось сказав, звертаючись до Коборі Енсю: "Люди у світі кажуть, що навіть Рікю не може зрівнятися з Коборі Енсю в тому, щоби бачити цінність речі". Якщо поглянути на ці слова, то вони визначають бачення речі». Якщо людина не бачить і не розуміється на тому, то вона не є чайним майстром. Цей текст наче показує вам — навчайтеся бачити цінність речі! Він багато в чому протиречить викладеному раніше значенню _су-кі_.

_Су-кі_, як випливає з життєпису Лі Ґвана, означає перш за все уривчастість речі, невиповненість, тому _су-кі_ є тим самим, що й невигадливе — _вабі_, про яке вже велося вище, і означає знаходити радість у чистій бідності, перекривати в собі бажання і дотримуватися буддійськіх заповітів. Людські почуття такі, що як одержиш щось одне, забажаєш десять, якщо отримаєш десять, забажаєш сто, і не буде кінця тому, що бажаєш. Через те тягнені бажаннями, ми не позбавлені від небезпек, коли перед нами буває щось, що приносить зиск. Ми прямуємо сюди, біжимо туди, забуваємо про своє життя, мучаємо власне тіло, надто перевантажуємо себе й отак доходимо кінця. Бажання слабшають, коли ми знаходимося вже на ліжку хворого, і життєва енергія день за днем згасає. Тому, коли ми розважно розмірковуємо про минулі справи, то бачимо, що п'ятдесят-шістдесят років нашого існування, аж до сього дня, схожі загалом на єдине сновиддя — ми нічого не досягли! І тоді вперше в нас виникає каяття, що змушує скреготати зубами, та шляху назад нема. Значення _су-кі_ в тому, що воно заздалегідь остерігає нас від цього. Якщо бажання до отримання зиску ненаситне, то на віддяку ми отримаємо погані плоди й будемо мільйони кальп[^18] обертатися серед життів і смертей[^19]. І коли ж, у такому випадку, відродимося у вищій країні Будди? Та якщо, дотримуючись заповіту _су-кі_, цілком присвячуючи себе дзенському чаю, віднайдемо свою справжню природу й досягнемо стану не-народження і не-зникання[^20], чому ж повинно з'явитися в нас перед нашою смертю каяття та жаль за ті бажання?

---


[^1]: Цим китайським ієрогліфом (_ко_ — власне, японізоване читання китайського _хао_) записуються японські слова _кономі_, _сукі_ — «улюблений», «гарний», «той, що подобається», «цінований». У текстах, які належать до «чайної» літератури, слово _сукі_ записується двома ієрогліфами, що в цьому випадку використовуються як фонетичні знаки, тобто значення ієрогліфів (перший, _су_ — «число», «доля»; другий, _кі_ — «дивний», «новий») не пов'язано зі значенням слова _сукі_. Коли мовиться про чайне дійство, _сукі_ означає прилюбність до якогось різновиду чайного начиння або ж конкретного предмету (чайної чашки, чайниці, чаші і под.), зазвичай, красивого та досконалого за формою. Автор «Нотаток» наводить відмінність між _сукі_, що записується одним ієрогліфом і двома ієрогліфами, та дає відмінне від традиційного тлумачення цього поняття, про що й ведеться в цьому розділі.

[^2]: Слово _сукі_, записане двома знаками, ми будемо далі транслітерувати у вигляді _су-кі_, а записане одним ієрогліфом — у написанні разом — _сукі_.

[^3]: Автор «Нотаток» наводить широку (правда, із деякими пропусками) цитату з розділу «Основне про хатинку-соан», який входить у додаткову неканонічну частину «Намбороку», і помилково вказує на розділ «Основне про "Росяну Землю"», що також входить до додаткової частини славнозвісного «чайного» трактату.

[^4]: Тобто про _су-кі_.

[^5]: Давньокитайський воєначальник, що жив за часів правління династії Рання Хань.

[^6]: Поєднання двох ієрогліфів _су-кі_ означає також «мінливості долі» (у цьому випадку таке значення цього слова безпосередньо випливає із суми значень знаків _су_ та _кі_). Автор «Нотаток» цитує фразу з «Історичних нотаток» недостеменно. Насправді: «Лі Ґван, постарішавши, зазнав мінливости долі».

[^7]: Кит. «Шидзи». Твір щонайзначнішого давньокитайського історика Сима Цяня (145-90 роки. до н. е.).

[^8]: Середньовічний тлумач «Історичних нотаток».

[^9]: Кит. «Цянь Хань шу». Твір видатного давньокитайського історика Бань Ґу (32-92 роки.).

[^10]: Мовиться про Янь Шіґу, середньовічного тлумача давніх текстів.

[^11]: Під «мирським» у цьому випадку розуміють володіння красивим чайним начинням китайського виробництва, вишуканими меблями (наприклад, підставками-_дайсу_), коштовними картинами та сувоями з каліграфічними написами, які належать пензлю відомих китайських майстрів тощо.

[^12]: Словом «дивність» ми передаємо значення японського слова _іккі_, що складається з двох знаків — _іті_ («один», «єдиний», «тільки») та _кі_ (див. про нього приміт. 1 до цього розділу).

[^13]: Яп. _сукімоно_, тобто людиною, яка знає сутність _су-кі_ — «цінованого» (у значенні, указаному в попередньому реченні цитованого автором «Нотаток» уривка з «Намбороку»).

[^14]: Тобто підлягати правилам гармонії, мати вигляд, що в суспільній свідомості розцінюється як досконалий.

[^15]: Иншими словами, ставлення таких людей до чайної кімнати, начиння тощо визначається за одним критерієм — подобається чи не подобається.

[^16]: Розділ із додаткової частини «Нотаток Намбо».

[^17]: Чайний майстер. Учень Коборі Енсю

[^18]: Надзвичайно довгий відрізок часу, що являє цикл розвитку буддійського Всесвіту. Розрізняють малу, середню і велику кальпи. Їхня тривалість визначається по-різному. Одна з поширених версій: "мала" кальпа — період, який потрібен на відбирання від макових зернин площини близько двадцяти квадратних кілометрів, до того ж одну зернину забирають раз на три роки; "середня" кальпа — коли макове зерня треба вибрати з площі у двадцять разів, а "велика" — у тридцять разів більшої за ту, що в "малу" кальпу.

[^19]: Ведеться про обертання в сансаричному колі буття, тобто відродження після смерти в якомусь образі залежно від карми. У буддизмі перебування в колі перенароджень незалежно від того, чи перенароджується людина в «тілі» царя або навіть божества, розцінювалося як неналежне буття.

[^20]: Стан, у якому буддист осягає, що його справжньою сутністю є «природа будди», яка одвічна (тобто не народжується і не щезає).

<p>&nbsp;</p>