---
posted: false
title: "Питання і відповіді."
subtitle: Зима, 2024 рік
author: ""
questions: ["Скільки років ґайвані? Чому ви її не використовуєте?", "Який тип спирту використовувати для спиртовки? Як нею користуватися?", "Які чаї добрі для вечірніх чаювань?', 'Що таке 'пурпуровий чай'? Чи є він окремою групою чаю?", "Чи можете ви порадити фільми на чайну тематику?"]
description: "Що потрібно для того, щоби розпочати практику ґонфу ча? Що є базовим? Який тип спирту використовувати для спиртовки? Як нею користуватися? Які чаї добрі для вечірніх чаювань? Що таке 'пурпуровий чай'? Чи є він окремою групою чаю? Чи можете ви порадити фільми на чайну тематику?"
pubDate: 2024-02-01
postedDate: 2025-05-04
category: 
  title: "Питання і відповіді"
  url: "/library/questionsandanswers/"
---
import { Image } from 'astro:assets';
import Image1 from "/src/assets/articles/Questions&Answers/Q&A_2023-1-1.jpg";
import Image2 from "/src/assets/articles/Questions&Answers/Q&A_2023-1-2.jpg";


- Скільки років ґайвані? Чому ви її не використовуєте?   
- Який тип спирту використовувати для спиртовки? Як нею користуватися?   
- Які чаї добрі для вечірніх чаювань?   
- Що таке "пурпуровий чай"? Чи є він окремою групою чаю?   
- Чи можете ви порадити фільми на чайну тематику?

<p>&nbsp;</p>

<h4 style="color:rgb(65, 4, 145);">Скільки років ґайвані? Чому ви її не використовуєте?</h4>

Історія ґайвані (gaiwan, 蓋碗) або джон (zhong, 盅) доволі цікава. А ще це глибока й розлога тема, яка не вкладається в наш обмежений простір. Тому перш ніж почнемо, слід зазначити, що ми будемо змушені спростити те, що є багатогранним і складним. Однак, якщо вам цікаво, ми висвітлювали цю тему детальніше в серпневому числі за 2021 рік…

Почнімо зі слова "ґайвань", що дослівно означає "чаша з кришкою". Історія ґайвані дещо заплутана, оскільки форма й функція йдуть різними шляхами. Розгляньмо спочатку форму. Чаші з кришкою з'явилися ще за часів династії Мін (1368-1644 рр.), проте, як і всі речі, цей чайний посуд походить від чогось, що передувало йому. Оскільки чайне начиння, чай і навіть методи заварювання розвиваються з попередніх традицій, вибір початку завжди умовний. У цьому випадку це дійсно кришка "чаші з кришкою", яка бере свій початок у добу династії Мін. Чаші дуже давні й використовувалися для споживання чаю протягом тисячоліть, сягаючи корінням у доісторичні часи. Звісно, ніхто не блукав із кришкою в пошуках чаш, а навпаки, мали чаші, які потім накривали кришками. Основним мотивом додавання кришки було збереження чаю для наступних сеансів. До сьогодні ми часто пропонуємо любителям чаю накрити кришкою чай, який вони хочуть заварити пізніше. Ця практика також застосовується до їжі в Китаї протягом століть. Крім того, кришка допомагає довше зберігати напій гарячим під час неформальних зустрічей. Зрештою, було виявлено, що кришку можна використовувати для утримання чаїнок від потрапляння до рота під час пиття, що природним чином підводить нас до функції гайвані.

Спочатку ґайвань використовували для вживання чаю “листя в чаші”. Листя клали в чашу й додавали воду. Отже, це була посудина для пиття. А використовувати ґайвань для зливання чайного настою почали десь на початку 1980-х на Тайвані. Зливання настою з ранніх чаш із кришками було б неможливим, оскільки не було в що його зливати. Чахаї також уперше почали використовувати для заварювання китайського чаю у 1980-х, і ці два нововведення пов'язані між собою. Перші ґайвані були схожі на чашки, з яких більшість із нас п'є чай, тобто значно відкритіші за ті, які ви бачите сьогодні. Під час Культурної революції (1966-1976 рр.) "старі" практики, традиції та предмети були відкинуті, так само це не оминуло й ґайвань. Багато людей почали класти листя в склянки або термоси для споживання, за винятком деяких сільських районів, таких як Сичвань, де практика пиття чаю “листя в чаші” збереглася по сьогодні.

Ґайвані почали ставати вищими й тоншими (більш схожими на чашки) за часів династії Цін (1644-1911 рр.), через те що маньчжурські імператори віддавали перевагу червоним чаям – це на відміну від ханьців, які здебільшого споживали зелений чай. Подальші інновації в їхній формі почалися у 1980-х роках, коли люди заходилися використовувати їх для зливання настою (як посудину для заварювання/настоювання, а не для пиття чаю). Але чому саме тайванці почали використовувати ґайвань як посудину для заварювання у 1980-х роках?

<p>&nbsp;</p>

<h3 style="color: #333399;">Який тип спирту використовувати для спиртовки? Як нею користуватися?</h3>

Існує багато видів спирту для горіння. Головне — використовувати спирт для розпалювання полум'я, який зазвичай продається в магазинах господарчих товарів*. На жаль, у багатьох країнах існують закони, через які в нього додають барвники й токсини, щоб люди не могли його пити (яка гидота!). Звичайно, прозорий і чистий спирт завжди краще, але ви маєте користуватися тим, що є в наявності. Ми радимо використовувати лійку для додавання спирту в спиртовку, хоча деякі пальники мають досить широку горлянку, і цього можна не робити. У чайній справі є два типи тепла: джерело й зберігач / підтримувач. Джерело тепла кип'ятить нашу воду. В ідеалі це відбувається якомога швидше. Потім зберігач тепла підтримує потрібну температуру, поки ми заварюємо чай. Останній є пізнішим винаходом, створеним після того, як розміри чайників для води збільшилися задля зручности. Джерелом тепла може бути вугілля, газ і електрика. Иноді підтримувати температуру можна й на джерелі, наприклад, коли ми використовуємо електричний чайник для кип'ятіння води, а потім зменшуємо за допомогою кнопок регулятора параметри, щоби підтримувати ту саму температуру. Спиртові пальники можна використовувати лише для підтримування; вони недостатньо потужні для кип'ятіння води — це займає надто багато часу навіть на найвищому рівні потужності. Деякі спиртовки мають регульоване полум'я, проте, з нашого досвіду, вони зазвичай не дуже добре працюють. Ми віддаємо перевагу простим, олдскульним скляним, у яких немає нічого, крім ґніту. Опускаючи або піднімаючи його, ви можете регулювати силу полум'я. Сама сила полум'я залежатиме від багатьох факторів: розміру вашої жаровні та її повітряного потоку, розміру вашого чайника для води та температури води, яку ви хочете підтримувати. Ми радимо починати з ґніту майже врівень для невеликого полум'я, а потім збільшувати його поступово, якщо цього недостатньо для підтримання бажаної температури.

---

<p style="font-size: 0.9rem; margin-top: 1.5rem;">* для цього чудово підходить і медичний спирт, шо продається в наших аптеках (прим. перекл.)</p>

<p>&nbsp;</p>

<h3 style="color: #333399;">Які чаї добрі для вечірніх чаювань?</h3>

Здебільшого це залежить від ваших власних ритмів організму, режиму сну та чутливости до кофеїну. Дехто може чаювати й удень, і вночі й спати після того як немовля, тоді як инші, чутливіші за них, не можуть навіть у обід. Ми з'ясували, що деяка (зауважте, _деяка_, проте не вся) чутливість до кофеїну може зменшуватися, якщо чай чистий і органічний. Инколи людина, яка погано засинає, не страждає від того, якщо це був живий чай. З часом терпимість також може відігравати певну ролю. Наодинці, звісно, можна зменшувати кількість листя і заварювати свій чай слабкішим.

Загалом Червоні чаї значно кращі зранку. Увечері ми би радили пити Шу чи, можливо, Стрімчакові чаї або ж витримані Вулони. Шу пуер часто заспокоює, і деякі люди, чутливі до чаю у вечірні години, уважають, що Шу набагато легший для їхнього організму. Звичайно, увечері чудово п’ється ҐАБА чай. Цей різновид спеціяльно оброблений задля підвищеного вмісту ґама-аміномасляної кислоти (GABA). Ця кислота міститься в усіх видах чаю, проте сушка у вакуумі збільшує її кількість у листі. За належного процесу обробки такий чай може добре розслабляти і допомагати нам засинати. Ученими ще не доведено, чи потрапляє ґама-аміномасляна кислота з листя в мозок через кров, та коли ви п’єте чудовий ҐАБА чай, його вплив на ваш організм добре відчувається. Він ідеально пасує для вечірнього чаювання.

<p>&nbsp;</p>

<h3 style="color: #333399;">Що таке "пурпуровий чай"? Чи є він окремою групою чаю?</h3>

Якщо коротко, то ні. Це не одна з сімох чайних груп, до яких входять: Білі, Зелені, Жовті, Червоні, Чорні, Вулони й Пуери.

Чай є статевою рослиною, тобто він розмножується через перехресне запилення. На творення чайного насіння Природа витрачає величезну кількість своєї енергії, до чого також долучаються комахи, ліс, сонце й небо. Не буває двох однакових чайних зернин. З кожної з них виросте абсолютно неповторне чайне дерево, саме тому чай так добре приживається в різних кліматичних зонах. Однак на більшості чайних плантацій використовують живці з дерева, вирощеного заради розмноження. Це обрізана гілка, висаджена в землю, яка насправді є клоном. Фармери роблять подібне заради досягнення однорідности смаку, чого, на їхню думку, хочемо від них ми, любителі чаю.

Як і з усіма статевими рослинами, з _Camellia sinensis_ відбувається зміна поколінь, наслідком чого є мутації. І хоч иноді його й називають пурпуровим, насправді ж це _не_ окрема група чаю, а скоріше _різновид дерева_ (фактично це декілька сортів), який можна знайти посеред більшості груп. Пам'ятайте, що всі чайні групи — це складне поєднання сортів і способів їхньої обробки. Тож коли ми говоримо, що чай є пурпуровим, то ведемо про те, що різновид чаю має дуже унікальну мутацію, через яку його бруньки набувають від фіялкового до червонаво-брунатного кольору. У більшості сортів пурпурового чаю вони потім повільно стають зеленими після розкриття і перетворюються на зрілі листочки, змінюючись зсередини назовні. Це надає дереву красивого сяйва, оскільки всі бруньки пурпурові й багато менших листочків навколо них оточені фіялковим кольором. А втім, у деяких різновидів листя так і лишається темного червонаво-брунатного відтінку.

Пурпуровий чай зустрічається в багатьох чайних регіонах, особливо там, де природне розмноження насінням добре розвивається (або колись розвивалося) протягом століть, що забезпечує природну варіятивність різновідів. Є примірники серед Зелених, як, наприклад, чай "Фіялкові бамбукові пагони (_Zi Sun_, 紫筍)" з провінції Джедзян, який завжди фіялкового кольору, і сорти Вулонів, що иноді мають пурпурові бруньки, як-от " Весна чотирьох сезонів (_Si Ji Chun_, 四季春)" на Тайваню чи Уїшанський Стрімчаковий "Залізний Архат (_Tie Lou Han_, 鐵羅漢)".

Як бачите, пурпуровий чай зустрічається в більшості чайних груп, навіть серед Білих, як-от наш " Біле Місячне сяйво (_Yue Guang Bai_, 月光白)" із Дзінґу в Юньнані. З нашого досвіду найкращі пурпурові чаї часто є Червоними. Наприклад, ми маємо чудовий пурпуровий Дянь Хон "Вечірнє небо".

Пурпуровий чай через те і є пурпуровим, що дерева виробляють антоціани — водорозчинні пігменти, які можуть бути темно-фіялковими, брунатними, червонуватими, чорними чи синіми, залежно від рівня рН. Виноград, чорний рис, чорниця та ожина — приклади продуктів, що містять антоціани. Колір кленового, як власне й деякі відтінки иншого листя восени, також походять від цих пігментів. Саме тому настій пурпурового чаю теж може бути різного кольору. Антоціани передаються генетично або ж є результатом впливу великої кількости ультрафіолетового випромінювання (УФ) від сонця. Коли чай росте в місцях з інтенсивним впливом прямих сонячних променів, він може еволюціонувати й виробляти подібні пігменти задля свого захисту. Із часом ця схильність здатна передаватися майбутнім поколінням чайних рослин.

З'ясовано, що антоціани корисні для здоров'я, особливо для профілактики серцевих захворювань. Цей антиоксидант може мати протиракову дію, а також покращувати роботу серця. Звісно, що подальші дослідження його корисности для здоров’я допоможуть перевірити це. Загалом же чай краще розглядати як духовний еліксир, який сприяє загальному самопочуттю, розслабленню та медитації, ніж убачати в ньому засіб для лікування певної хвороби. Якщо ви хочете дізнатися більше про пурпурові чаї, то можете почитати серпневе число журналу Global Tea Hut за 2017 рік.

<p>&nbsp;</p>

<h3 style="color: #333399;">Чи можете ви порадити фільми на чайну тематику?</h3>

Звісно. Є декілька. Зовсім нещодавно ми насолоджувалися переглядом “_Кожен день — гарний_” режисера Тацуші Оморі (“_Every Day a Good Day_” by Tatsushi Ômori). Ми дивилися його неодноразово, бо дуже любимо цей фільм. Це натхненна розповідь про життєву подорож однієї пані, яка вивчає чайне мистецтво Тяною. Красива й дуже добре зіграна стрічка, що також містить кілька дуже гострих і глибоких послань про Чай і життя. До фільму ще є супровідна книга Норіко Морісіти, яку теж варто придбати.

Науково-фантастичний фільм "_Після Яна_ (_After Yang_)" режисера Коґонади (Kogonada) з Коліном Фарреллом у головній ролі — чудова стрічка, де головним героєм є Чадзін. Вона була адаптована за оповіданням Олександра Вайнштайна "Прощання з Ян". І хоча Чай тут не є основною темою, він часто згадується у фільмі. Крім того, його зйомки відбувалися в одній із наших улюблених чайних крамниць — у “Пуерному Брукліні”. І якщо ви уважно придивитесь, то навіть побачите чайний посуд від “Light Meets Life” на задвірках деяких кадрів!

Головний герой фільму "_Після Яна_" також посилається на документальну стрічку "_Все в цьому чаї_ (_All in This Tea_)" — чудовий фільм про нашого дорогого друга Девіда Лі Хоффмана. Герой каже, що неодноразово переглядав його, і ми згодні, він вартий того.

Якщо вже згадали про документальні фільми, то "_Значення чаю_ (_The Meaning of Tea_)" — чудова стрічка режисера Скота Гойта, яку фільмував наш близький друг, оператор Гордон Аркенберг. Її, безумовно, також варто подивитися. Запросіть друзів, випийте чаю, а потім приготуйте попкорн і влаштуйте вечір кіно.

<Image src={Image2}  class="align-center" alt="Афіша фільму 'Кожен день — гарний'" />

<p align="right" style="font-size: 0.9rem;">_Ці "питання і відповіді" були надруковані в зимовому числі_<br />_часопису "<a href="http://www.globalteahut.org/" target="_blank" rel="noopener">Всесвітньої Чайної Хатинки</a>" за 2023 рік._</p>
